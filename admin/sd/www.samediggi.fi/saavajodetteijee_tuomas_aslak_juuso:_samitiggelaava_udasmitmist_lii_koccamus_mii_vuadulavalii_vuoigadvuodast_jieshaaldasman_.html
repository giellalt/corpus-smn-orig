<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-73125 post-loop-1 post-parity-odd post-entry-last single-big with-slider post-73125 post type-post status-publish format-standard has-post-thumbnail hentry category-ialattas-ja-vuoigadvuota category-samitiggelaaha category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/01/25/saavajodetteijee-tuomas-aslak-juuso-samitiggelaava-udasmitmist-lii-koccamus-mii-vuadulavalii-vuoigadvuodast-jieshaaldasman/?lang=an" rel="bookmark" title="Permanent Link: Saavâjođetteijee Tuomas Aslak Juuso: ”Sämitiggelaavâ uđâsmitmist lii koččâmuš mii vuáđulavâlii vuoigâdvuođâst jiešhaaldâšmân”">Saavâjođetteijee Tuomas Aslak Juuso: ”Sämitiggelaavâ uđâsmitmist lii koččâmuš mii vuáđulavâlii vuoigâdvuođâst jiešhaaldâšmân”			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Vuáđulahâváljukodde ornij 25. uđđâivemáánu ovdâskoddeest almos kuullâm, mast fáddán lâi haldâttâs iävtuttâs ovdâskoodán laahhân sämitiggeest adelum laavâ já rikoslaavâ 40 lovo 11 § nubásmitmist. Sämitige tilálâšvuođâst ovdâstii saavâjođetteijee Tuomas Aslak Juuso, nubbe värisaavâjođetteijee Leo Aikio, lahâtoimâkode já Sämitige jeessân Pirita Näkkäläjärvi, lahâčällee Kalle Varis já pirâs- já iäláttâslahâčällee Sarita Kämäräinen.</strong></p>



<p>Sämitige saavâjođetteijee Tuomas Aslak Juuso tiäduttij sahâvuárustis sämitiggelaavâ uđâsmittem tehálâšvuođâ. – Sämitiggelaavâ uđâsmitmist lii koččâmuš mii jiešmeridemvuoigâdvuođâst, mii oles aalmug pyereestvajemist já ton eellimvuáimálii puátteevuođâst. Algâaalmugân jieijâs jiešhaldâšem lii eromâš mávsulâš, tot lii mii kulttuur stuárráámus torvejeijee. Siämmást tom kalga meid pyehtiđ ovdediđ ain ovdâskulij, tom kalga pyehtiđ uđâsmittiđ ain táárbu mield, tiäduttij Juuso.</p>



<p>Sämitige nubbe värisaavâjođetteijee Leo Aikio muštâlij sahâvuárustis, ete sun kulá meid jieš kielâs monâttâm anarâššáid. Sun puovtij oovdân tom, maht lahâiävtuttâs pyeredičij kielâs monâttem sajattuv já máhđulâšvuođâid ucâluđ valjâluvâttâlmân. – Tääl kielâkriiteer ađai vuossâmužžân oppum kielâ vátámâš uulât kuálmád suhâpuolvân, ađai muu ááhun já äijihân. Uđđâ laavâ mield ličij tuárvi, ete muu äijih tâi ááhu vaanhim lii sárnum sämikielâ vuossâmuš kiellân. Muu uáinu mield taat čielgâsávt pyereed meid tai anarâšâi sajattuv, kiäi perruin kielâ lii monâttum.</p>



<p>Sämitiggelahâtoimâkode já Sämitige jeessân Pirita Näkkäläjärvi muštottij, ete lahâiävtuttâs ana sistees merhâšitteid pyeredemiävtuttâsâid jienâstem älkkeedittem várás. – Puoh sämitiggelahâiävtuttâs konkreetliih ovdedemiävtuttâsah jienâstem älkkeedittem várás nanodiččii sämmilii demokratia. Uđâsmitmeh pyerediččii merhâšitteht sämmilij oovtviärdásâšvuođâ – peerusthánnáá tast, ete áásá-uv jienâsteijee čuákkipääihist tâi uccâ sijdiist kukken poostâ palvâlusâin. Uđâsmitmeh puávtáččii meid pyerediđ jienâstemaktiivlâšvuođâ, pahudij Näkkäläjärvi.</p>



<ul>
<li><a href="https://dokumentit.solinum.fi/samediggi/download/?d=dokumenttipankki/puheet/toimikausi_2020-2023/saamelaisk%C3%A4r%C3%A4jien_edustajien_puheenvuorot_perustuslakivaliokunnan_kuulemisessa_25.1.2023.pdf">Sämitige ovdâsteijei sahâvuáruh (suomâkielân)</a></li>



<li><a href="https://www.eduskunta.fi/FI/valiokunnat/perustuslakivaliokunta/Documents/saamelaisk%C3%A4r%C3%A4j%C3%A4t%20lausunto.pdf">Sämitige äššitobdeeciälkkámuš vuáđulahâváljukoodán</a></li>



<li><a href="https://www.eduskunta.fi/FI/valiokunnat/perustuslakivaliokunta/Documents/saamelaisk%C3%A4r%C3%A4j%C3%A4t%20esitys.pdf">Sämitige iävtuttâs sämitiggelaavâ nubásmitmist</a></li>
</ul>



<p><a href="https://verkkolahetys.eduskunta.fi/fi/valiokuntien-julkiset-kuulemiset-ja-avoimet-kokoukset/25012023_pev?autoplay=1">Tilálâšvuođâ nettipaddim puáhtá keččâđ ovdâskode siijđoin​.</a> Vuáđulahâváljukodde uárnee fáádást vala kulmâ kuullâm váljukode čuákkimij ooleest. Taah kulâmeh iä lah almos tilálâšvuođah.</p>



<p><em>Kove: Hanne Salonen / Ovdâskodde.</em></p>



<h4 class="wp-block-heading">Lasetiäđuh:</h4>



<p>Tuomas Aslak Juuso<br/>Saavâjođetteijee<br/>040 687 3394<br/>tuomas.juuso@samediggi.fi </p>



<p>Leo Aikio<br/>II värisaavâjođetteijee<br/>040 621 6505<br/>leo.aikio@samediggi.fi</p>



<p>Pirita Näkkäläjärvi<br/>Sämitige jeessân<br/>0403577006<br/>pirita.nakkalajarvi@gmail.com</p>



<h4 class="wp-block-heading">Liiŋkah:</h4>



<p><a href="https://www.samediggi.fi/saamelaiskarajalain-muutos/">Sämitiggelaavâ uđâsmittem Sämitige siijđoin</a></p>



<p><a href="https://www.eduskunta.fi/FI/vaski/HallituksenEsitys/Sivut/HE_274+2022.aspx">Haldâttâs iävtuttâs ovdâskoodán laahhân sämitiggeest adelum laavâ já rikoslaavâ 40 lovo 11 § nubásmitmist</a></p>



<p><a href="https://dokumentit.solinum.fi/samediggi/?f=dokumenttipankki/aloitteet_esitykset_lausunnot_ja_muut/lausunnot/toimikausi_2020-2023">Sämitige ciälkkámuš haldâttâs iävtuttâsâst (HE 274/2022) ovdâskoodán laahhân sämitiggeest adelum laavâ já rikoslaavâ 40 lovo 11 § nubásmitmist</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
