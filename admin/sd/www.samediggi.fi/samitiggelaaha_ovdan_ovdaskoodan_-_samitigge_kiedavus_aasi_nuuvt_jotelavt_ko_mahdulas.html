<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-71268 post-loop-1 post-parity-odd post-entry-last single-big with-slider post-71268 post type-post status-publish format-standard has-post-thumbnail hentry category-samitiggelaaha category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/11/17/samitiggelaaha-ovdan-ovdaskoodan-samitigge-kiedavus-aasi-nuuvt-jotelavt-ko-mahdulas/?lang=an" rel="bookmark" title="Permanent Link: Sämitiggelaahâ ovdán ovdâskoodán – Sämitigge kieđâvuš ääši nuuvt jotelávt ko máhđulâš">Sämitiggelaahâ ovdán ovdâskoodán – Sämitigge kieđâvuš ääši nuuvt jotelávt ko máhđulâš			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Suomâ haldâttâs lii onne adelâm ovdâskoodán iävtuttâs sämitiggelaavâ nubásmitmist. Timosii toimâkode laahân iävtuttem nubástusah láá vijđáht päikkieennâmlij já aalmugijkoskâsij olmoošvuoigâdvuotâtuáimei vaattâm.</strong></p>



<p>Sämitiggelaavâ láá keččâlâm uđâsmittiđ kuulmâ maŋalâs haldâttâspaje ääigi, mutâ ovdebááh kyehti keččâlem iä lah luhostum. Láá pahudâm, ete Suomâ staatâ lii kiärdulávt rikkom aalmugijkoskâsijd olmoošvuoigâdvuotâsopâmušâid vyeimist orroo sämitiggelaavâ ooleest ovdâmerkkân sämmilij jiešmeridemvuoigâdvuođâ háárán.</p>



<p>– Sämitiggelaavâ uđâsmitmist lii koččâmuš olmoošvuoigâdvuođâin. Iävtuttâssáin puáhtá tivvoođ tááláá tile, mii luávkká tuođâlávt sämmilij algâaalmugvuoigâdvuođâid. Timosii toimâkode iävtuttâs sämitiggelaahhân lii täsitiädulâš, já tast láá luhostum väldiđ huámmášumán sämmilii já syemmilii ohtsâškoddeest pajaneijee huolâid, iätá Sämitige saavâjođetteijee Tuomas Aslak Juuso.</p>



<p>Riehtiministeriö asâttem <a href="https://www.samediggi.fi/saamelaiskarajalain-muutos/">Timosii toimâkode smiettâmuš lahânubástusâst almostui vyesimáánust 2021</a>. Ton tárguttâssân lii ovdediđ sämmilij jiešmeridemvuoigâdvuođâ olášume sehe pyerediđ sämmilij kielân já kulttuurân kyeskee jiešhaldâšem já Sämitige toimâhinnáid. Toos lasseen ulmen lii tivvoođ olmoošvuoigâdvuođâi tááláá luávkkám eromâšávt OA olmoošvuoigâdvuotâkomitea vaattâm vuovvijn. Haldâttâs iävtuttâs västid iänááš Timosii toimâkode smiettâmuš.</p>



<p>– Mun kijtám lieggâsávt oovtâstpargoost puohâid, kiäh láá ovdedâm ääši, eromâšávt uáiviminister Marin sehe riehtiminister Henriksson, kiäh lává jieijâs ovdâmerhâiguin oovdedmin sämmilij olmoošvuoigâdvuođâid, Juuso iätá.</p>



<p>Sämitige stivrâ valmâštâl ääši olesčuákkim kieđâvuššâm várás jotelis äigitavluin. Olesčuákkim taha miärádâs Sämitige virgálii uáivilist lahâiävtuttâsân.  Laahân haldâttâs iävtuttâsâst iävtuttum nubástusah väätih Sämitige tuhhiittem.</p>



<p>Sämitige valjâpaje 2020–2023 ohtâ váldu-ulme lii ovdediđ sämitiggelaavâ uđâsmittem algâaalmugvuoigâdvuođâi vuáđuld. Sämitige čuákkim lii toollâm vuolgâttâssavâstâllâm sämitiggelaavâ uđâsmitmist 17.9.2020 já sämitiggelaavâ uđâsmittem jotkâvalmâštâlmijn  22.6.2021.</p>



<ul>
<li><a href="https://oikeusministerio.fi/%3Csivu%3E/-/asset_publisher/sammilij-jiesmeridemvuoigadvuota-ja-jieshaldasem-nanosmeh">Riehtiministeriö tiäđáttâs 17.11.2022</a></li>



<li><a href="https://www.samediggi.fi/samitiggelaava-nubasmittem/?lang=an">Lasetiäđuh sämitiggelaavâ nubásmitmist</a></li>
</ul>



<h2 class="wp-block-heading" id="h-lasetiaduh">Lasetiäđuh:</h2>



<p>Tuomas Aslak Juuso<br/>Saavâjođetteijee<br/>040 687 3394<br/><a href="mailto:tuomas.juuso@samediggi.fi ">tuomas.juuso@samediggi.fi </a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
