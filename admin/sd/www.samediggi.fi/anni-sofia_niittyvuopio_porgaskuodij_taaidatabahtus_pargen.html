<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-54801 post-loop-1 post-parity-odd post-entry-last single-big with-slider post-54801 post type-post status-publish format-standard has-post-thumbnail hentry category-nuorah category-saminuorai-taaidatabahtus category-skovlim-ja-oppamateriaal category-tabahtusah category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/03/19/anni-sofia-niittyvuopio-porgaskuodij-taaidatabahtus-pargen/?lang=an" rel="bookmark" title="Permanent Link: Anni-Sofia Niittyvuopio porgâškuođij taaiđâtábáhtus pargen">Anni-Sofia Niittyvuopio porgâškuođij taaiđâtábáhtus pargen			<span class="post-format-icon minor-meta"/>	</a></h1></header><div class="entry-content" itemprop="text"><p>Säminuorâi taaiđâtábáhtus orniistâlmeh pessii aalgân, ko Anni-Sofia Niittyvuopio porgâškuođij tábáhtus pargen. <strong>Taan ive tábáhtus uárnejuvvoo live stream -vuolgâttâssân majebaargâ vyesimáánu 18. peeivi.</strong></p>
<p>Tábáhtusân puáhtá uásálistiđ tienuuvt, ete kovvee jieijâs uánihisfiilmâid, moi teeman lii ”Mun lam čeppi…”, ”Muái láán čeepih…” teikâ ”Mij lep čeepih…”. </p>
<p>Uásálistee kalga juátkiđ paječalluu ucemustáá ovttáin saanijn, ovdâmerkkân ´Muái láán čeepih tánssáđ…´. Teema ij lah räijejum tärhibeht, mutâ videoh kalgeh leđe sämikielâliih já muštâliđ säminuorâi elimist. Škoovlah uásálisteh já čuávuh tábáhtus stream peht.</p>
<p><strong>Videoid kalga toimâttiđ taaiđâtábáhtuspargojuávkun 3.5. räi.</strong> Toos lasseen ornip škovláid škovlim videoi rähtimist nuuvt jotelávt ko máhđulâš. </p>
<p>Tábáhtusâst väljejuvvojeh säminuorâi ovdâsteijeeh väldikodálii Nuori Kulttuuri -festivaalân, mii uárnejuvvoo káidusin. Toos lasseen uásálistest lii máhđulâšvuotâ finniđ videos uássin Skábmagovat -festivaal párnái já nuorâi peeivi. </p>
<p>Anni-Sofia lii uásálistám škovlâahasâžžân masa jyehi taaiđâtábáhtusân. – Lii suotâs orniđ tábáhtus, mii lii lamaš ohtâ škovlâive stuárráámus tábáhtusâin. Tábáhtus lii vaiguttâm ennuv meid muu jieččân  pärnivuotân.</p>
<p>Ánne-Sofen puáhtá leđe ohtâvuođâst puoh aašijn, moh lohtâseh taaiđâtábáhtusân. Toos lasseen mij táttup, ete škoovlah almotteh taaiđâtábáhtuspargei ohtâvuođâulmuu, kote tuáimá liŋkkân taaiđâtábáhtuspargee já škoovlâ kooskâst. Almostittep lasetiäđuid äigitaavluin, almottâtmist já škovlimijn nuuvt jotelávt ko máhđulâš. Mušte meid čuávvuđ taaiđâtábáhtus:</p>
<p><a href="https://www.saamelaisnuortentaidetapahtuma.com/" rel="noopener" target="_blank">saamelaisnuortentaidetapahtuma.com</a><br/>
instagram: <a href="https://instagram.com/samenuoraid_daiddadahpahus" rel="noopener" target="_blank">@samenuoraid_daiddadahpahus</a>,<br/>
facebook peht: <a href="https://facebook.com/saamelaisnuortentaidetapahtuma" rel="noopener" target="_blank">Saamelaisnuorten taidetapahtuma</a><br/>
já tábáhtus hastag: #dáiddadáhpahus, #taaiđâtábáhtus, #čeaäppvuõđpeeiv ja #sntaidetapahtuma</p>
<p><strong>Lasetiäđuh:</strong><br/>
Anni-Sofia Niittyvuopio<br/>
anni-sofia.niittyvuopio(at)samediggi.fi<br/>
+358 40 620 1917 / +358 10 839 3132</p>
<p>Nuori Kulttuuri -festivaal: <a href="https://nuorikulttuuri.fi/festival/" rel="noopener" target="_blank">https://nuorikulttuuri.fi/festival/</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
