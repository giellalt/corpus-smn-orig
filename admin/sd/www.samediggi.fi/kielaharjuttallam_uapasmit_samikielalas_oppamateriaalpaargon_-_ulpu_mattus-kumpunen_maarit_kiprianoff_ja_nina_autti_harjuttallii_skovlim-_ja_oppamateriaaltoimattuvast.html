<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-65308 post-loop-1 post-parity-odd post-entry-last single-big  post-65308 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/05/19/kielaharjuttallam-uapasmit-samikielalas-oppamateriaalpaargon-ulpu-mattus-kumpunen-maarit-kiprianoff-ja-nina-autti-harjuttallii-skovlim-ja-oppamateriaaltoimattuvast/?lang=an" rel="bookmark" title="Permanent Link: Kielâhárjuttâllâm uápásmit sämikielâlâš oppâmateriaalpaargon – Ulpu Mattus–Kumpunen, Maarit Kiprianoff já Nina Autti hárjuttâllii škovlim- já oppâmateriaaltoimâttuvâst">Kielâhárjuttâllâm uápásmit sämikielâlâš oppâmateriaalpaargon – Ulpu Mattus–Kumpunen, Maarit Kiprianoff já Nina Autti hárjuttâllii škovlim- já oppâmateriaaltoimâttuvâst			<span class="post-format-icon minor-meta"/>	</a></h1></header><div class="entry-content" itemprop="text">
<p>Sämitige škovlim- já oppâmateriaaltoimâttuvâst lii lamâš fiiđgâs, ko toimâttuvâst láá algâttâm cuáŋuimáánu aalgâst <a href="https://www.samediggi.fi/2022/01/18/samitigge-oca-anaras-nuorttalas-ja-tavesamikielalij-oppamateriaalij-proojeektpargeid-meriaigasaid-pargoid/?lang=an">aanaar-, nuorttâ- já tavesämikielâlij oppâmateriaalij proojeektpargeeh</a>. Sii lasseen oppâmateriaalpargo maailman láá peessâm uápásmuđ Säämi máttááttâskuávdáá aanaar-, nuorttâ- já tavesämikielâi kielâhárjuttâlleeh Ulpu Mattus–Kumpunen, Maarit Kiprianoff já Nina Autti.</p>



<p>– Must lii jo kuhháá lamâš mielâ pyevtittiđ nuorttâsämikielâlâš oppâmateriaal párnáid já tääl ko viijmâg peessim teehin Anarân nuorttâkielâ luuhâđ, te tuotâ tibi tot ferttij tállân toppiđ kiddâ máhđulâšvuodâst peessâđ Sämitigán hárjuttâllâđ, illood nuorttâlâškielâ kielâhárjuttâllee Kiprianoff.</p>



<p>– Ucâluvvim kielâhárjuttâlmân oppâmateriaalij paarân, tastko lam jo kuhheeb ääigi jurdâččâm, ete halijdiččim leđe fáárust pyeredmin aanaarsämikielâlij oppâmateriaalij tile, muštâl anarâškielâ hárjuttâllee Mattus–Kumpunen.</p>



<p>– Uuccim kielâhárjuttâlmân Sämitige škovlim- já oppâmateriaaltoimâttâhân, tastko muu kiäsuttij peessâđ uáiniđ já kuullâđ maggaar tile sämikiel oppâmateriaalijgijn lii onnáá peeivi. Fáddá lii olssân äigikyevdil parnijdân škovlâjotteem tiet. Materiaalij historjá lijjim ucánjáhháá tutkâm oppâmihháán čoovčâ, ko kulttuuruápui kuursâst čaittim jieččân puáris sämikiirjijd já siämmást muštâlim luokkaskipárijdân oppâmateriaalij historjást. Tääl lâi suámi peessâđ kuullâđ tááláá tiileest já uáiniđ, mon verd ovdâmerkkân škovlâkirjeh láá eidu tääl finniimist, muštâl tavesämikielâ hárjuttâllee Autti.</p>



<h4 class="wp-block-heading"><strong>Kielâhárjuttâlmist piäsá uápásmuđ oppâmateriaalpaargon</strong></h4>



<p>Anarâškielâ kielâhárjuttâlmist Mattus-Kumpunen jurgâlij KEI-rááiđun sänilisto já kietâčäliškuođij luuhâm hárjuttâllei oppâkirje. Nuorttâlâškielâ kielâhárjuttâllee Kiprianoff raahtij sánáduv pargo vyelni leijee ǨIÕČČ 3-oppâkirje luuhâmkiirján sehe vuávái já čaalij vuávám nuorttâsämikielâ algâmáttááttâsân heivee oppâkirjeest. Tavesämikielâ hárjuttâllee Autti pelestis vuávái já pyevtittij oppâmateriaal tavesämikielâ máttááttâs toorjân digitaallâš Wordwall j�� Quizlet-vuáđoid Cealkke dearvvuođâid–kirjerááiđu vuáđuld. Lasseen sun raahtij savâstâllâmhárjuttâsâid argâpeeivi savâstâllâmtiilijd.</p>



<p>– Oppâmateriaal pargo lâi tärkkilvuođâ vättee já sánáduv rähtimist ferttij väldiđ vuotân maaŋgâ sierâ tahhee, muštâl nuorttâlâškielâ hárjuttâllee Kiprianoff.</p>



<p>– Materiaalij utkâm lâi olâttettee hastâleijee, veikkâ lam ovdil toimâm kommunikaatio–máttáátteijen máttátdijn seevvimkielâ já toorjâsevimijd. Seevvimkielâsyergist-uv materiaal lii uccáá finniimist já máttááttâsmateriaalijd ferttij kuhás huksiđ jieš. Huámmášim, ete lii ereslágán rähtiđ materiaal aldamáttááttâsân ko muu kielâhárjuttâlmist  ráhtám virtuaallâš materiaal. Ovdebâš materiaalij puđâldemfeerim ferttij mättiđ mutteđ virtuaallâš háámán. Pargo lâi nuuvttii mielâkiddiivâš já siämmást peessim kiärduttiđ oppâmive ääigi oppâmâm, suogârdâl tavesämikielâ hárjuttâllee Autti.</p>



<p>Savâstâllâmhárjuttâsah lasettuvvojeh uážžumnáálá Sämitige digitaallâš oppâmateriaalvuáđun.</p>



<p>Cealkke dearvvuođaid–materiaalih <a href="https://wordwall.net/fi/teacher/3522348/sijainen/folder/2407331/cealkke-dearvvuo%C4%91aid">Worwallist</a> já <a href="https://quizlet.com/oahppomaterialat">Quizlettist</a></p>



<h4 class="wp-block-heading" id="h-lasetiaduh">Lasetiäđuh:</h4>



<p>Raija Lehtola<br/>+358 50 573 9525<br/>raija.lehtola@samediggi.fi</p>



<p>Petra Kuuva<br/>+358 40 677 2275<br/>petra.kuuva@samediggi.fi</p>



<p>Unni Länsman<br/>+358 40 844 6568<br/>unni.lansman@samediggi.fi<strong><br/></strong></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
