<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-63886 post-loop-1 post-parity-odd post-entry-last single-big  post-63886 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/03/28/almoot-uappee-samikielai-kaidusmattaattas-luuhamihan-2022-2023-majemustaa-31-3-kaidusoppatijmijd-puahta-puattid-uapasmud-jo-taal/?lang=an" rel="bookmark" title="Permanent Link: Almoot uáppee sämikielâi káidusmáttááttâs luuhâmihán 2022–2023 majemustáá 31.3. – káidusoppâtijmijd puáhtá puáttiđ uápásmuđ jo tääl!">Almoot uáppee sämikielâi káidusmáttááttâs luuhâmihán 2022–2023 majemustáá 31.3. – káidusoppâtijmijd puáhtá puáttiđ uápásmuđ jo tääl!			<span class="post-format-icon minor-meta"/>	</a></h1></header><div class="entry-content" itemprop="text">
<p>Almoot uáppee sämikielâi káidusmáttááttâs piiloothaavâ máttááttâsân luuhâmihán 2022–2023 majemustáá 31.3. Almottâttâm máttááttâsân tahhoo <a href="https://uusi.kuntapalvelut.fi/saamenetaopetus/fi/">Hellewi-almottâttâmvuáháduvâst</a>. Almottâttâm kuáská uđđâ uáppeid já uáppeid, kiäh juátkih haavâ máttááttâsâst. Almottâttâm puáhtá toohâđ máttááttâs uárnejeijee, rehtor tâi huolâtteijee.</p>



<p>Káidusmáttááttâshaahâ fáálá sämikielâ (anarâš-, nuorttâlâš- tâi orjâlâškielâ) vuáđumáttááttâs tâi luvâttâhškovlim tievâsmittee sämikielâ máttááttâs 2 okkotijme sämiuáppeid, kiäh láá sämmilij päikkikuávlu ulguubeln. Meid ovdâmáttááttâs uáppeeh pyehtih uásálistiđ haavâ máttááttâsân. Sämikielâ ij taarbâš mättiđ ovdiist vâi puáhtá uásálistiđ máttááttâsân. </p>



<p>Almottâttâmääigi nuuhâm maŋa máttááttâsân uásálistmist ráđádâleh vistig uáppee päikkikieldáin. Máttááttâsjuávhuh ráhtojeh jieškote-uv sämikielân sierâ nuuvt, ete uáppei luokkâ- já kielâtääsi sehe luuhâmoornig váldojeh huámmášumán nuuvt pyereest ko máhđulâš.</p>



<h4 class="wp-block-heading" id="h-oppatijmijd-puahta-puattid-uapasmud-jo-taal"><strong>Oppâtijmijd puáhtá puáttiđ uápásmuđ jo tääl</strong></h4>



<p>Jis uáppee já huolâtteijeeh láá perustum sämikielâ oppâmist káidusohtâvuođâ peht, mutâ oppâtijmijd uásálistem smietâdit tâi jiärástut, te tijmijd puáhtá puáttiđ uápásmuđ ovdil almottâttâm já sämikielâ máttááttâs algâttem.</p>



<p>– Tiervâpuáttim kiiđâ ääigi uápásmuđ! Uápásmum ääigi uáppee já huolâtteijee finnejeh vuossâmuid feerimijd tast, ete maggaar sämikielâ oppâm káidusin ličij, movtijdit káidushaavâ tavesämikielâ máttáátteijee Máren-Elle Länsman.</p>



<p>Uáppeeh já huolâtteijeeh, kiäh halijdeh uápásmuđ káidusoppâtijmijd, pyehtih leđe ohtâvuođâst káidushaavâ<a> </a><a href="https://www.saamenetaopetus.com/yhteystiedot">sämikielâ máttáátteijeid</a> tâi hahâpargeid.</p>



<h4 class="wp-block-heading"><strong>Lasetiäđuh:</strong></h4>



<p>Anni-Sofia Niittyvuopio, hahâhovdâ<br/>Ucjuv kieldâ<br/><a href="mailto:anni-sofia.niittyvuopio@edu.utsjoki.fi">anni-sofia.niittyvuopio@edu.utsjoki.fi</a> <br/>040 7012 094</p>



<p>Arla Magga, hahâkoordinaattor<br/>Sämitigge<br/><a href="mailto:arla.magga@samediggi.fi">arla.magga@samediggi.fi</a> <br/>040 6875 989</p>



<p><a href="http://www.saamenetaopetus.com">www.saamenetaopetus.com</a></p>



<h4 class="wp-block-heading"><strong>Lasetiäđuh Sämikielâi káidusmáttááttâs piiloothaavâst:</strong></h4>



<p>Sämikielâi káidusmáttááttâs piiloothaahâ lii haahâ, mon Ucjuv kieldâ joođeet já Sämitigge koordinist, já mii juátkoo 2023 kiđđâluuhâmpaje loopâ räi. Máttááttâs- já kulttuurministeriö ruttâd haavâ. Ton ulmen lii faallâđ sämikielâ káidusmáttááttâs kyehti okkotijme verd vuáđuškoovlâ já nube tääsi uáppeid sämmilij päikkikuávlu ulguubel.</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
