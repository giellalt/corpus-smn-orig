<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-71877 post-loop-1 post-parity-odd post-entry-last single-big with-slider post-71877 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/12/15/aanaar-ja-maada-vaarjag-kieldah-finnejii-ruttadem-ovdahaahan-nuorttalaskiela-ja-kulttuur-ialaskitman/?lang=an" rel="bookmark" title="Permanent Link: Aanaar já Maadâ-Vaarjâg kieldah finnejii ruttâdem ovdâhaahân nuorttâlâškielâ já -kulttuur iäláskitmân">Aanaar já Maadâ-Vaarjâg kieldah finnejii ruttâdem ovdâhaahân nuorttâlâškielâ já -kulttuur iäláskitmân			<span class="post-format-icon minor-meta"/>	</a></h1></header><div class="entry-content" itemprop="text">
<p>Aanaar já Maadâ-Vaarjâg kieldah algâtteh ovdâhaavâ nuorttâlâškielâ já -kulttuur iäláskitmân. Haahân mieđettii ruttâdem Interreg Aurora –ohjelm Sápmi-uásist ohjelmpaje 2021–2027 vuossâmuu uuccâmrieggest. Haavâ aalmuglâš ovdâsvástádâsruttâdem Taažâst puátá Sämitiggeest já Tromsa já Finnmark läänist já Suomâ ovdâsvástádâsruttâdeijee lii Laapi litto. Interreg Aurora 2021–2027 lii uđđâ ohjelm Euroop Interreg-siärváduvâst raajijd rastaldittee oovtâstpargo várás já ton Sápmi-uási luávdá Säämi kuávluh Taažâst, Suomâst já Ruotâst. Haavâ vuáváámân láá uásálistám sierâ peleh ei. Nuorttâlâškulttuursiättus ovdâsteijeeh já Sämitige kielâäššitobdeeh.</p>



<p>Sämitige saavâjođetteijee Tuomas Aslak Juuso ana haavâ tehálâžžân já paahud: “Mun lam ilolâš, ete haahâ olášuvá. Haahâ lii tuođâi tehálâš, ko tot iäláskit já naanood nuorttâlâškielâ já nuorttâlij kulttuur oovtâstpargoost raajij rasta. Haahâ meid oovded jieijâs uásild Sämitige Kielâpooliitlii toimâ- já ovdedemohjelmist 2020-2023 nomâttum ulme čielgiđ máhđulâšvuođâid vuáđudiđ kielâkuávdáid eromâšávt toid kuávloid, main kielâiäláskitmân lii stuorrâ tárbu, tego nuorttâlâškielâ sárnumkuávluin.”</p>



<p>Meid Sämitige kielârääđi saavâjođetteijee Tauno Ljetoff illood uđđâsist.: “Lii tuođâi hirmâd pyeri, ete nuorttâlij kielâ- já kulttuurkuávdáá ovdâčielgiittâshaahân lii mieđettum ruttâdem. Taat lii pyeri ovdâmerkkâ tast, maht EU já Interreg ruttâdem pyehtih tuárjuđ nuorttâlâškulttuur já uhkevuálásii nuorttâlâškielâ iäláskittem já merkkâ tast, ete uhkevuálásiih uccâ kielah-uv annojeh mávsulâžžân. Nuorttâlâškielâ já -kulttuur iäláskittem lii luándulâš oovtâstpargo raajij rasta. Mun tuáivum, ete nuorttâliih sehe Aanaar já Maadâ-Vaarjâg kieldâst uásálisteh ovdâčielgiittâshaavâ ääigi olášuttemnáál čuákkimáid stuorrâ juávhoin, vâi siärváduv uáinuh já táárbuh kullojeh.”</p>



<p>Haahâ olášuttoo 15.1.-15.7.2023 já ovdâhaavâ ääigi vuávájuvvoo eidusâš, maaŋgâ ive pištee válduhaahâ nuorttâlij kielâ- já kulttuurkuávdáá olášuttem várás. Haavâ ääigi kuleh vijđáht nuorttâlij jurduid sii uáinuin já táárbuin sehe Taažâ já Suomâ peln.</p>



<ul>
<li>Interreg Aurora <a href="https://www.interregaurora.eu/first-interreg-aurora-projects-approved/">First Interreg Aurora projects approved</a></li>



<li>Aanaar kieldâ päikkisijđo: <a href="https://www.inari.fi/fi/tiedotteet-ja-kuulutukset/tiedotteet/inarin-ja-sor-varangin-kunnat-aloittavat-esihankkeen-koltansaamen-kielen-ja-kulttuurin-elvyttamiseksi.html">Aanaar já Maadâ-Vaarjâg kieldah algâtteh ovdâhaavâ nuorttâlâškielâ já -kulttuur iäláskitmân</a> (suomâkielân)</li>
</ul>



<h4 class="wp-block-heading" id="h-lasetiaduh"><strong>Lasetiäđuh:</strong></h4>



<p>Tuomas Aslak Juuso<br/>Saavâjođetteijee<br/>040 687 3394<br/>tuomas.juuso(at)samediggi.fi</p>



<p>Marko Marjomaa<br/>Säämi kielâašijčällee<br/>050 438 2484 / 010 839 3183<br/>marko.marjomaa(at)samediggi.fi</p>



<p><em>Kove: Ville Fofonoff</em></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
