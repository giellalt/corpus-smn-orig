<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-46927 post-loop-1 post-parity-odd post-entry-last single-big with-slider post-46927 post type-post status-publish format-standard has-post-thumbnail hentry category-tuotavuota-ja-sovadattamproosees category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/08/14/samitigge-uarnee-kulamijd-tuotavuota-ja-sovadattamkomissaarij-valjimijn/?lang=an" rel="bookmark" title="Permanent Link: Sämitigge uárnee kulâmijd tuotâvuotâ- já sovâdâttâmkomissaarij valjimijn">Sämitigge uárnee kulâmijd tuotâvuotâ- já sovâdâttâmkomissaarij valjimijn			<span class="post-format-icon minor-meta"/>	</a></h1></header><div class="entry-content" itemprop="text"><p><strong>Sämitigge uárnee kulâmijd tuotâvuotâ- já sovâdâttâmkomissaarij valjimijn čoovčâ 2020 ääigi. Kuullâmtilálâšvuođah uárnejuvvojeh sämmilij päikkikuávlu jyehi kieldâst. Toos lasseen uárnejuvvoo viermikuullâm já máhđulâšvuotâ adeliđ jieijâs uáivil poostâ tâi šleđgâpoostâ peht. </strong></p>
<p><strong>– </strong>Kuullâmtilálâšvuođâin lii máhđulâšvuotâ oovdânpyehtiđ uáivilis komissaarijn vattum jiešvuođâin já mättimist sehe adeliđ torjuus iävtukkâssân orroo ulmuid. Komissaareh iä jieš lah saje alne tilálâšvuođâin, peic jyehi iävtukkâs pivdoo kuvviđ video-oovdânpyehtim, mast sij västideh muuneeld miäruštâllum koččâmuššáid tuotâvuotâ- já sovâdâttâmprosesist, muštâl saavâjođetteijee Tuomas Aslak Juuso kuullâmtilálâšvuođâi luándust.</p>
<p>Sämitige stivrâ linjij kuullâmtilálâšvuođâi keevâtlijd ornimijd tienuuvt, ete ornimijn váldoo huámmášumán ei. tilálâšvuođâi kunnijâttee pirrâdâh já koronatorvolâšvuotâ. Tilálâšvuođáid uárnejuvvoo toos lasseen tulkkum.</p>
<p>– Sämitigge taha miärádâs iävtuttemnáál komissaarijn ive 2020 ääigi, äigimudo meerridmist váldoo huámmášumán koronatile. Tuotâvuotâ- já sovâdâttâmproosees lii Sämitiigán tehálâš já mij halijdep peessâđ ääšist ovdâskulij, mutâ hoittáđ taid soppum ornimijd huolâlávt, juátká II värisaavâjođetteijee Leo Aikio.</p>
<p>Fyysisij kulâmij lasseen uárnejuvvoo viermikuullâm eromâšávt sämikuávlu ulguubeln ässee ulmui várás. Nuorâi kuullâm uárnejuvvoo oovtâst nuorâirađđijn já toos lasseen juáhháást lii máhđulâšvuotâ adeliđ uáivilis poostâ tâi šleđgâpoostâ peht.</p>
<p>Kuullâmtilálâšvuođâid viggâp orniđ čoovčâ 2020 ääigi. Tärhibeh äigimudoh meriduvvojeh koronatile já sämmilij ihetiijme mield. Sämitigge almostit jieijâs siijđoid tuotâvuotâ- já sovâdâttâmprosesist. Siijđoin almostittep čuákánkiäsu iävtuttum ulmuin tuávááštiäđuiguin já vuáđustâsâiguin sehe tieđettep prosesân kyeskee äigikyevdilis aašijn.</p>
<h5><strong>Lasetiäđuh</strong></h5>
<p>saavâjođetteijee Tuomas Aslak Juuso puh. 040 687 3394, tuomas.juuso(at)samediggi.fi</p>
<p>II värisaavâjođetteijee Leo Aikio puh. 040 621 6505, leo.aikio(at)samediggi.fi</p>
<p>saavâjođetteijee išedeijee Laura Olsén-Ljetoff puh. 040 617 5113, laura.olsen-ljetoff(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
