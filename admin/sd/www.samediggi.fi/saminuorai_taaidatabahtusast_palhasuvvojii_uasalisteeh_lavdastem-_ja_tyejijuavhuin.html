<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-75582 post-loop-1 post-parity-odd post-entry-last single-big with-slider post-75582 post type-post status-publish format-standard has-post-thumbnail hentry category-saminuorai-taaidatabahtus category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/05/02/saminuorai-taaidatabahtusast-palhasuvvojii-uasalisteeh-lavdastem-ja-tyejijuavhuin/?lang=an" rel="bookmark" title="Permanent Link: Säminuorâi taaiđâtábáhtusâst palhâšuvvojii uásálisteeh lávdástem- já tyejijuávhuin">Säminuorâi taaiđâtábáhtusâst palhâšuvvojii uásálisteeh lávdástem- já tyejijuávhuin			<span class="post-format-icon minor-meta"/>	</a></h1></header><div class="entry-content" itemprop="text"><p>Ive 2023 Säminuorâi taaiđâtábáhtus teema lâi taan ive oovdânpyehtee taiđuuh já eromâšteeman sämityeji. Kuohtuin teemain äššitobdeetuámáreh palhâšii uásálisteid sierâ ahejuávhuin. Láávdástmij 13–20-ihásij juávhust väljejui ovdâsteijee väldikodálii Nuorâ Kulttuur-tábáhtusân, mii tuálloo Kuopiost vyesimáánust.</p>
<p>Säminuorâi taaiđâtábáhtus lâi taan ive väldikodálii teema mield maaŋgâtaiđâlâš. Läävdi alne oinui já kullui lávlum, juoigâm, ráp, tánssám já teatter ton jieškođe-uv häämist. Kuopio väldikodálii Nuorâ Kulttuur festivaalân väljejui ovdâsteijen Ucjuv sämiluvâttuv teatterčáitálmâs ´Čiččâm viljâžid Ucjuuvâst´. Nuorâ Kulttuur Festivaal tuálloo Kuopiost 26.-27.5.2023. Láávdástmij äššitobdeetuámárin toimii Wimme Saari, Katja Gauriloff já Heli Aikio.</p>
<p>Eromâšteeman lâi taan ive sämityeji, mast 6-12-ihásij juávhust vuossâmuu palhâšume finnijn kyehti tyeje, Anna-Frida Vars šišnelavhâinis já Nils-Máhte Paltto nijbijnis. Kietâtyeji-teema 13-20-ihásij juávhust vuossâmuu palhâšume finnij Mággá Eriksen šišnelavhâinis. Puoh juávhui tyejeh lijjii uáinimnáál Sajosist Säminuorâi tyejičáitálduvâst. Tyeje äššitobdeetuámárin toimii Yrjö Musta, Heini Wesslin já Korinna Korsström-Magga.</p>
<p>Säminuorâi taaiđâtábáhtus ooleest uárnejuvvojii meid pargopáájáh. Siida ornij lájukappeerpargopáájá já toimâlii čáitáldâhrieggee. Sajosist vuod Säämi párnáikulttuurkuávdáš Mánnu já Nuorâirääđi ornii siärvuslii pargopáájá, mon fáddán lâi piirâs já Aanaar kieldâ nuorâitoimâ ornij pinssipáájá. Toos lasseen Nuorisokeskus Vasatokkast uárnejui toimâlâš disco. Säämi máttááttâskuávdáš luoihâi taaiđâtábáhtusân tyejičáitálduv vitriinijd.</p>
<p>Sämitigge kijttá pargopáájái tuálleid, äššitobdeetuámárijd, laiđiisteijeid já oovtâstpargokuoimijd uásálistmist orniistâlmáid. Eromâškijttosijd Sämitigge haalijd celkkiđ puoh párnáid já nuoráid, kiäh uásálistii säminuorâi taaiđâtábáhtusân.</p>
<p> </p>
<p><strong>Taaiđâtábáhtusâst palhâšum tyejeh já láávdástmeh</strong></p>
<p> </p>
<p><strong>Sämityeje juávhust äššitobdeetuámáreh palhâšii čuávuváid tuojijd:</strong><br/>
6-12-ihásiih</p>
<p>I palhâšume, juohhum: Anna–Frida Vars, šišnelavkkâ<br/>
I palhâšume, juohhum: Nils–Máhte Paltto, nijbe<br/>
Kunneemainâšume: Kärigâsnjaargâ 1–2–luokkaliih, kyeli- já riävskátyeji</p>
<p>13–20-ihásiih</p>
<p>I palhâšume: Mággá Eriksen, šišnelavkkâ<br/>
Kunneemainâšume: Ellen Hannele Olsen, kesimááccuh</p>
<p> </p>
<p><strong>Oovdânpyehtee taiđuuh- juávhust palhâšuvvojii čuávuvááh láávdástmeh:</strong></p>
<p>6–9-ihásiih</p>
<p>I palhâšume: Kärigâsnjaargâ škoovlâ 1-2 lk, muusik, lávlum<br/>
II palhâšume: Kärigâsnjaargâ škoovlâ ovdâ-2 lk, muusik, juoigâm<br/>
III palhâšume: Aanaar škoovlâ 1-2 lk, muusik, lávlum<br/>
Kunneemainâšume: Kärigâsnjaargâ škoovlâ 1-2 lk, tánssám</p>
<p>9–12-ihásiih</p>
<p>I palhâšume: Anni–Siviä já Helmi Länsman, Njuárgám, suoivâteatter<br/>
II palhâšume: Laura Virtanen, Tolppaniemi škovlâ, tánssám<br/>
III palhâšume: Käresavvoon škoovlâ 3. já 5. lk, teatter<br/>
Kunneemainâšume: Avveel škoovlâ 4. lk, muusik, ráp</p>
<p>13-20-ihásiih</p>
<p>I palhâšume: Ucjuv sämiluvâttâh, teatter<br/>
II palhâšume: Heta vuáđuškoovlâ juávkku, teatter<br/>
III palhâšume: Kärigâsnjaargâ škoovlâ 6-9 lk, muusik</p>
<p> </p>
<p> </p>
<p><strong>Lasetiäđuh:</strong><br/>
Miia Ruokojärvi<br/>
miia.ruokojarvi@samediggi.fi<br/>
010 839 3169|+358 (0) 403521549</p>
<p> </p>
<p><em>Kove: Taaiđâtábáhtus 2019. Ville-Riiko Fofonoff / Sämitigge</em></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
