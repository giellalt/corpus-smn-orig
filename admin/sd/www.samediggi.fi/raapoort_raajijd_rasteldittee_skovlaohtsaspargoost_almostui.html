<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-38221 post-loop-1 post-parity-odd post-entry-last single-big with-slider post-38221 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/12/12/raapoort-raajijd-rasteldittee-skovlaohtsaspargoost-almostui/?lang=an" rel="bookmark" title="Permanent Link: Raapoort raajijd rasteldittee skovlâohtsâšpargoost almostui">Raapoort raajijd rasteldittee skovlâohtsâšpargoost almostui			<span class="post-format-icon minor-meta"/>	</a></h1></header><div class="entry-content" itemprop="text">
<p>Ovdâproojeekt
raapoort ”Räjittes sämimáttááttâs” almostui koskoho 4.12. Sämitiggeest
Kárášjuuvâst, ko proojeektčällee Arla Magga keigij raapoort sämitige stiivrâ
jesânân Mikkel Eskil Mikkelsenân.</p>



<p>– Mij lep
kijttevááh tohhum pargoost, taat šadda tehálâžžân Taažâ, Suomâ já Ruotâ pel
Sämitiggijd puátteevuođâst ko porgâp máttááttâsvuáváámijd, oppâmateriaalijd já škovlâohtsâšpargo.
Tot lááčá tile ohtsâšpaargon, iätá sämitige stiivrâ jeessân Mikkel Eskil
Mikkelsen.</p>



<p>Raapoort
váldu-ulmen lii lamaš tubdâstiđ já čokkiđ feeriimijd já máhđulâšvuođâid meiddei
kavnâđ ovdâmeerhâid, maht škoovlah láá olášuttám škovlâohtsâšpargo rasta
raajijd. Raapoort loopâst láá iävtuttâsah toimáid, moh puávtáččii išediđ
räjittes sämimáttááttâs ohtsâšpargo älgim teikkâ juátkim miätá Säämi. Sämmiláid
kyeskee máttááttâspolitiik kolgâččij keččâđ já kieđâvuššâđ nuuvt et,
sämipárnááh já -nuorah uážžuh máhđulâšvuođâ nonniđ kielâs, identiteetis já
kulttuuris uápui peht peerusthánnáá riijkâraajijn.</p>



<p>Säämi škovlâohtsâšpargo
ovdedem kulá Säämi Parlamentaarlii rääđi kuávdâš ulmijd, tondiet šoodâi tárbu
asâttiđ ovdâproojeekt já čäliškyettiđ raapoort. </p>



<p>Taažâ
Sämitigge ruttâdij proojeektčällee já asâttij pargojuávhu, mii poorgâi ive
2019. Pargojuávhust láá lamaš fáárust Suomâ, Ruotâ já Taažâ Sämitiigij lasseen
Ucjuuvâ já Sirmá škovlâohtsâšpargo ovdâsteijeeh. Pargojuávhu jođetteijen lii
porgâm Inger Anne Klemetsen Taazâ Sämitiggeest já čällen Arla Magga Suomâ Sämitiggeest.
Pargojuávhust láá lamaš vala Ulla Aikio-Puoskari já Eila Tapiola Suomâ Sämitiggeest,
Laura Arola Ucjuuvâ kieldâst, Jon Christer Mudenia Tiänu kieldâst já
vanhimovdâsteijeeh Aura Pieski já Leif Erik Varsi sehe totkee Torkel Rasmussen.</p>



<p>Raapoort lii orjâlâškielân, já tot puátá ive 2020 aalgâst meid táru- já suomâkielân. Raapoort puáhtá luuhâđ <a href="https://dokumentit.solinum.fi/samediggi/?f=Dokumenttipankki%2FSelvitykset%20ja%20raportit">tääbbin</a>.</p>



<p>Raapoort almostittemtilálâšvuođâst Kárášjuuvâst Inger Anne Klemetsen, Mikkel Eskil Mikkelsen, Torkel Rasmussen, Leif Erik Varsi já Arla Magga. Kove: Sämitigge/Sametinget</p>



<p><strong>Ohtâvuotâulmuuh:</strong></p>



<p>Pargojuávhu saavâjođetteijee Inger Anne Klemetsen<br/>+47 78 47 40 94 <br/>inger.anne.klemetsen(at)samediggi.no</p>



<p>Pargojuávhu čällee Arla Magga<br/>+358 401 985 033 <br/>arla.magga(at)samediggi.fi </p>



<p><a href="https://www.sametinget.no/">https://www.sametinget.no/ </a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
