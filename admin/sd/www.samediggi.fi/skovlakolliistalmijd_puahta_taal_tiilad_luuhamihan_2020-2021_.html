<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-50845 post-loop-1 post-parity-odd post-entry-last single-big with-slider post-50845 post type-post status-publish format-standard has-post-thumbnail hentry category-nuorah category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/11/09/skovlakolliistalmijd-puahta-taal-tiilad-luuhamihan-2020-2021/?lang=an" rel="bookmark" title="Permanent Link: Škovlâkolliistâlmijd puáhtá tääl tiiláđ luuhâmihán 2020–2021 ">Škovlâkolliistâlmijd puáhtá tääl tiiláđ luuhâmihán 2020–2021 			<span class="post-format-icon minor-meta"/>	</a></h1></header><div class="entry-content" itemprop="text"><p><a href="https://www.samediggi.fi/toiminta/nuoriso/">Sämitige nuorâirääđi</a> já <a href="https://www.nuortenakatemia.fi/">Nuorâi Akatemia</a> ohtsâšhaahâ <a href="https://dihtosis.fi/">Dihtosis</a> lii škovlim ohtsis čiččâm škovlâkyessid, kiäid puáhtá tiiláđ škovláid muštâliđ ääšimiäldásii tiäđu sämmilâšvuođâst. <strong>Kolliistâlmijd puáhtá tiiláđ 20.10.2020-31.05.2021 koskâsii ááigán</strong>.</p>
<p>Kolliistâlmijd puáhtá tiiláđ jyehi kuávlun Suomâst, tastko škovlâkolliistâlmijd olášuteh taan luuhâmive meid káidusohtâvuođâiguin. Toos lasseen uáivikaavpugkuávlun, Turkun, Jyväskylän, Oulun já Ruávinjaargân sehe toi aldakuávloid puáhtá tiiláđ škovlâkyesi eelliđ škoovlâst. Kolliistâllâm kukkoduv miärášuvá oppâlájádâs oppâtijmij kukkoduv mield. Oppâtijme šadda uánihis infouásist sehe toimâlijn hárjuttâsâin. Tijmij ääigi uáppeeh peesih vuáijuđ fáádán oovtâst porgâmáin, savâstâlmáin já suogârdâlmáin. Kolliistâllâm lii oppâlájádâsân mávsuttem.</p>
<p>Mij faallâp máttááttâs toorjân meid Sukellus saamelaisuuteen -moobiilspeelâ sehe sämifáádá miäldásii vyehikorttâpaakâ. Spellâ ana sistees vuáđutiäđu sämmilijn sehe heiviitteijee já čiäŋudeijee hárjuttâsâid. Paakâst lii infouási fáádást sehe 18 toimâlâš hárjuttâssâd, moi vievâst fáádán lii älkkee vuáijuđ. Moobiilspeelâ tâi vyehikorttâpaakâ puáhtá oppâlájádâsâin anneeđ ävkkin ovdâmerkkân sämmilij aalmugpeeivi (6.2.) áávvudmist. Spellâ já pakkâ láá mávsuttemeh.</p>
<p>Dihtosis-haahâ lii Sämitige nuorâirääđi já Nuorâi Akatemia ohtsâšhaahâ, mon ulmen lii lasettiđ válduaalmugân kullee párnái já nuorâi tiäđulâšvuođâ sämmilijn já sämikulttuurist. Haavâ ruttâd Máttááttâs- já kulttuurministeriö.</p>
<p>Tiiláá škovlâkolliistâllâm tâi materiaal tuu oppâlájádâsân: <a href="http://www.nuortenakatemia.fi/kouluvierailulomakkeet/">www.nuortenakatemia.fi/kouluvierailulomakkeet/</a></p>
<h5>Lasetiäđuh:</h5>
<p>Proojeekthovdâ, Nuorâi Akatemia, Ulla Saalasti 040 567 4203, ulla.saalasti(at)nuortenakatemia.fi</p>
<p>Proojeektkoordinaattor, Nuorâi Akatemia, Maria Aikio 040 8470 862, maria.aikio(at)nuortenakatemia.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
