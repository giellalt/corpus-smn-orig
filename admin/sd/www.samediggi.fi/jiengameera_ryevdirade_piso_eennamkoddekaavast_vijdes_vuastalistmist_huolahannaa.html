<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-45751 post-loop-1 post-parity-odd post-entry-last single-big with-slider post-45751 post type-post status-publish format-standard has-post-thumbnail hentry category-ialattas-ja-vuoigadvuota category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/06/11/jienameera-ryevdirade-piso-eennamkoddekaavast-vijdes-vuastalistmist-huolahannaa/?lang=an" rel="bookmark" title="Permanent Link: Jieŋâmeerâ ryevdirađe piso eennâmkoddekaavast vijđes vuástálistmist huolâhánnáá">Jieŋâmeerâ ryevdirađe piso eennâmkoddekaavast vijđes vuástálistmist huolâhánnáá			<span class="post-format-icon minor-meta"/>	</a></h1></header><div class="entry-content" itemprop="text"><p>Laapi lito stivrâ meridij kesimáánu 8. peeivi tuhhiittiđ vástádâsâid Tave-Laapi eennâmkoddekaavaiävtuttâsâst finnejum virgeomâhái ciälkkámušâin já ain asâttiđ kaavaiävtuttâs almolávt uáinimnáál, já návt ij váldám huámmášumán ääšist adelum uáinuid. Jieŋâmeerâ ryevdirađe piso eennâmkoddekaavast vijđes vuástálistmist huolâhánnáá.</p>
<p>Sämitigge lii maŋgii eres uáivilalmottâsâin já ciälkkámušâin puáhtám oovdân, ete vuástálist Jieŋâmeerâ ryevdirađe merkkim eennâmkoddekaavan, ubâ raavâlâžžân. Sämitigge puovtij uáivilis oovdân meid ciälkkámušâstis eennâmkoddekaavaiävtuttâsâst, mast virgeomâhááh adelii ciälkkámušâid 28.1.-28.2.</p>
<p>Pooliitlâš miärádâs rađe linjiimist Tave-Laapi kuávlust lii tohhum nuuvt, ete tast ij lah rahtum tuárvi vijđes vaikuttâsâi árvuštâllâm, ijge tot návt vuáđuduu ääši miäldásii vuáváámân já valmâštâlmân. Jieŋâmeerâ ryevdirađe lohtâseijee vuáváámij mieldi sämmilij eellimpirrâsân, kielân, siärvusân já ärbivuáváláid iäláttâssáid čuáccá stuorrâ uhke, tondet ko rađe luoddiiččij puoh kuulmâ sämikielâjuávhu kuávluid.</p>
<p>– Sämitige uáinu mield kaavamerkkiimân, mii taha Jieŋâmeerâ ryevdirađe máhđulâžžân, iä lah tuhhiittettee vuáđustâsah. Mun puohtim vala Laapi lito stiivrâ čuákkimist oovdân, ete kaava ij kuáhtáá Suomâ vuáđulaavâ já almugijkoskâsij sopâmušâi mield algâaalmugáid turvâstum vuoigâdvuođâiguin, já tondet eennâmkoddekaava kolgâččij macâttiđ valmâštâlmân já meddâlistiđ Jieŋâmeerâ ryevdirađe -merkkim eennâmkoddekaavast, iätá Sämitige I värisaavâjođetteijee Anni Koivisto.</p>
<p>Koivisto lii nomâttum Sämitige ovdâsteijen Laapi lito stiivrân já sun seervâi stiivrâ čuákkimân kesimáánu 8. peeivi. Sämitige äššitobdee jesânist lii Laapi lito stiivrâ čuákkimist uásálistem- já sárnumvuoigâdvuotâ, mutâ ij lah vuoigâdvuotâ toohâđ iävtuttâsâid ijge jienâstiđ. Haldâttâs čuákkimist tohhui iävtuttâs rađemerkkim meddâlistmist, mutâ iävtuttâs ij finnim torjuu.</p>
<p>Meid eres tuáimeeh vuástálisteh rađehaavâ vijđáht. Sämitige lasseen negatiivlâš uáivil láá puáhtám oovdân Nuorttâlij sijdâčuákkim, Palgâsij ovtâstus, Sämimuseo Siida, kuávlu palgâseh, Ucjuv kieldâ, maaŋgah sämi- já eres-uv seervih, kylátoimâkodeh sehe maaŋgah priivaatliih ulmuuh. Aanaar kieldâ iävtuttij, ete rađelinjim čujottuu tuše ohtâvuotâtárbun já sullâsii stielâsin Aanaarjäävri maadâpiälán. <a href="https://www.samediggi.fi/2019/02/11/jaameren-radan-jatkoselvitysraportit-julkaistu-hanke-ei-ole-taloudellisesti-kannattava/">Jotolâh- já viestâdemministeriö tovâttem čielgiittâs mield Jieŋâmeerâ ryevdirađe ij lah ekonoomlávt kyedittittee.</a></p>
<p><a href="https://dokumentit.solinum.fi/samediggi/download/?d=Dokumenttipankki/Aloitteet,%20esitykset,%20lausunnot%20ja%20muut/Lausunnot/Toimikausi%202020-2023/Elinkeino,%20oikeus%20ja%20ymp%C3%A4rist%C3%B6/Lausunto%20Pohjois-Lapin%20maakuntakaava%202040%20-ehdotuksesta.pdf">Sämitige ciälkkámuš Tave-Laapi eennâmkoddekaava 2040 -iävtuttâsâst</a></p>
<h5><strong>Lasetiäđuh:</strong></h5>
<p>I värisaavâjođetteijee Anni Koivisto puh. 040 415 5969, anni.koivisto(at)samediggi.fi</p>
<p>saavâjođetteijee Tuomas Aslak Juuso puh. 040 687 3394, tuomas.juuso(at)samediggi.fi</p>
<p><em>Kova: Anja Vest</em></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
