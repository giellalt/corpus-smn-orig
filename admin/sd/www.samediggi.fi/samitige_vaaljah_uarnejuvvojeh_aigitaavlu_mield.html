<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-31304 post-loop-1 post-parity-odd post-entry-last single-big with-slider post-31304 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/06/27/samitige-vaaljah-uarnejuvvojeh-aigitaavlu-mield/?lang=an" rel="bookmark" title="Permanent Link: Sämitige vaaljah uárnejuvvojeh äigitaavlu mield">Sämitige vaaljah uárnejuvvojeh äigitaavlu mield			<span class="post-format-icon minor-meta"/>	</a></h1></header><div class="entry-content" itemprop="text"><p>Haldâttâs iävtuttâs ovdâskoodán laahân sämitiggeest adelum laavâ nubásmitmist <a href="https://oikeusministerio.fi/artikkeli/-/asset_publisher/aikataulu-ei-mahdollista-saamelaiskarajavaalien-siirtoa">ij ovdánâm ovdil ko ovdâskode kesipuddâ aalgij</a>. Sämitige vaaljah toimâttuvvojeh tienuuvt äigitaavlu miäldásávt 2.9.-30.9.2019. ”Tile liččii puáhtám tivvoođ vaaljâid maŋŋeedmáin, mutâ tääl mij vuáijup valjáid já rähtip tain sämmilij jieijâs vaaljâid”, I värisaavâjođetteijee  Heikki Paltto kommentist tile.</p>
<p>“Staatâst ličij lamaš máhđulâšvuotâ tuálvuđ ääši ovdâskulij vyesimáánu rääjist, ton maŋa ko lâi ráđádâllâm OA olmoošvuoigâdvuotâkomitea miärádâsâi keežild Sämitiggijn”, juátká Paltto.</p>
<p>Sämitige čuákkim meridij 18.6.2019 <a href="https://www.samediggi.fi/2019/06/18/samediggi-evttoha-stahtaraddai-samediggevalggaid-aiggi-nuppastuhttima/?lang=dav">oovdânpyehtiđ staatârááđán</a>, ete staatârääđi tovâččij Suomâ ovdâskoodán huápulâžžân kieđâvuššâmnáál lahâiävtuttâs, moin nubásmitáččii sämitige valjáid kyeskee njuolgâdusâid. Iävtuttâs mield liččii maŋedâm čuávuváid sämitige vaaljâid sämitiggelaavâ 3 § nubásmitmân tárbulii ääigi.</p>
<p>”Sämmiliih vuordii, ete haldâttâsohjelmist orroo kirjimeh aalmugijkoskâsij olmoošvuoigâdvuotâsopâmušâi nuávditmist sehe sämmilij vuoigâdvuođâi kunnijâtmist liččii jođettâm keevâtlijd toimáid”, iätá II värisaavâjođetteijee Tuomas Aslak Juuso. Rinne haldâttâsohjelm mield staatâ lii čonâdâttâm kunnijâttiđ já ovdediđ algâaalmug sämmilij kielâlijd já kulttuurlijd vuoigâdvuođâid. Toos lasseen haldâttâsohjelmist mainâšii, ete haldâttâs seelvât huápulijn äigitavluin sämitiggevaaljâi äigimuudon lohtâseijee koččâmuš.</p>
<p><a href="https://www.samediggi.fi/2019/02/01/oa-olmoosvuoigadvuotakomitea-alemuu-haldattahrievti-miaradasah-ive-2015-samitiggevaaljai-valjaluvattalmist-luavkkajii-olmoosvuoigadvuodaid/?lang=an">Sämitigge lii uuccâm raččom</a> alemuu haldâttâhrievti miärádâssáid (AHR) moh kyeskih iivij 2011 já 2015 sämitige valjâluvâttâlmân. ”Puáhtá tuše tuáivuđ, ete meid AHR ibbeerd já tuhhit raččomucâmuš OA olmoošvuoigâdvuođâkomitea adelem miärádâsâi maŋa”, juátká II värisaavâjođetteijee Tuomas Aslak Juuso.</p>
<p>Tyehin láá OA olmoošvuoigâdvuotâkomitea kuovâmáánust 2019 adelem kyehti čuávdus, moi mield Suomâ kalga árvuštâllâđ uđđâsist sämmilii miäruštâllâm vâi visásmit tom, ete iävtuh jienâvuoigâdvuotân sämitige vaaljâin miäruštâllojeh já toh heiviittuvvojeh nuuvt, ete kunnijâteh sämmilij vuoigâdvuođâ kevttiđ siskáldâs jiešmeridemvuoigâdvuođâ aalmug- já poolitláid vuoigâdvuođáid kyeskee almossopâmuš miäldásávt.</p>
<h5>Sämitige vaaljah 2019</h5>
<p>Sämitige vaaljah toimâttuvvojeh 2.9.-30.9.2019. <a href="https://www.samediggi.fi/2019/06/12/iavtukkas-asattem-samitige-vaaljain/?lang=an">Iävtukkâs asâttem</a> kalga toohâđ valjâlävdikoodán majemustáá porgemáánu 2. peeivi. Iävtukkâs sämitige vaaljâin puáhtá asâttiđ ucemustáá kulmâ ulmuu, kiäh láá merkkejum jienâvuoigâdvuođâlâžžân sämitige valjâluvâttâlmân. Iävtukkâsasâttem várás kalga tevdiđ väljejeijeeseervi vuáđudemäššikirje já iävtukkâs miettâmluámáttuv, maid kalga macâttiđ vuáláčallum valjâlävdikoodán majemustáá porgemáánu 2. peeivi 2019 ovdil tme 16.00.</p>
<p><a href="https://www.samediggi.fi/vaaljah-2019/?lang=an">www.samediggi.fi/vaaljah-2019/?lang=an</a></p>
<h5>Lasetiäđuh:</h5>
<p>I värisaavâjođetteijee Heikki Paltto, 040 756 9075, heikki.paltto(at)samediggi.fi</p>
<p>II värisaavâjođetteijee Tuomas Aslak Juuso, 040 187 1331, tuomas.juuso(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
