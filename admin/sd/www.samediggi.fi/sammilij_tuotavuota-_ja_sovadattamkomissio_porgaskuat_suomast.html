<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-60670 post-loop-1 post-parity-odd post-entry-last single-big  post-60670 post type-post status-publish format-standard has-post-thumbnail hentry category-tuotavuota-ja-sovadattamproosees category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/10/28/sammilij-tuotavuota-ja-sovadattamkomissio-porgaskuat-suomast/?lang=an" rel="bookmark" title="Permanent Link: Sämmilij tuotâvuotâ- já sovâdâttâmkomissio porgâškuát Suomâst">Sämmilij tuotâvuotâ- já sovâdâttâmkomissio porgâškuát Suomâst			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Staatârääđi lii asâttâm Sämmilij tuotâvuotâ- já sovâdâttâmkomissio staatârääđi čuákkimist 28. roovvâdmáánu. Pargo Sämmilij tuotâvuotâ- já sovâdâttâmkomissio vuáđudem várás lii jotkum uáiviminister Sanna Marin haldâttâsohjelm miäldásávt</strong><strong>.</strong></p>



<p><strong>Äšši lii valmâštâllum noonâ oovtâstpargoost Suomâ staatâ, Sämitige já Nuorttâlij sijdâčuákkim ovdâsteijeiguin. Komissio ulmen lii nuurrâđ sämmilij feerimijd Suomâ staatâ já sierâ virgeomâhái tooimâin sehe toohâđ taam tiäđu uáinojeijen. </strong></p>



<p>”Mun tuáivum miänástus Sämmilij tuotâvuotâ- já sovâdâttâmkomission ton tehálii pargoost. Mii ohtsâš ulmen lii, ete komissio pargo puáđusin savâstâllâm já luáttámuš sämmilij já staatâ kooskâst lassaan. Tuše tienuuvt, ete mij iberdep maid sämmiliih láá feerim, mij pyehtip tuođâlávt kavnâđ čuávdusijd puátteevuotân”, uáiviminister <strong>Sanna Marin </strong>iätá.</p>



<p>”Onne vuálgá joton merhâšittee pargo sämmilij teivâm olgoštem sehe staatâ suddâluttempolitiik tovâttem čuávumušâi selvâttem oovdân. Sämmilij algâaalmugvuoigâdvuođâi tuubdâstmist já olášutmist láá ain čuolmah Suomâst. Mun tuáivum, ete taan lusis proosees čoođâ jotemist čuávuh konkreetliih tooimah, moh tuođâlávt ovdedeh sämmilij sajattuv syemmilii ohtsâškoddeest”, paahud Sämitige saavâjođetteijee <strong>Tuomas Aslak Juuso</strong>.</p>



<p>”Sämmilij tuotâvuotâ- já sovâdâttâmkomissio porgâškuát tehálii já siämmást meid lusis pargo. Komissio pargo älgidijn lii jo tyehin maaŋgâ ive huolâlâš valmâštâllâmpargo sämmilij já staatâ koskâsii ibárdâs já luáttámuš lasettem várás. Mij tuáivup komissio paargon miänástus já tuárvi resursijd tuárjuđ luhostum pargo”, iätá Nuorttâlij ovdâolmooš <strong>Veikko Feodoroff</strong>.</p>



<p>Sämmilij tuotâvuotâ- já sovâdâttâmkomissio lii toimâstis jiečânâs já jiešráđálâš. Toos kuleh vittâ komissaar, main kyevtis lává asâttum staatârääđi iävtuttâsâst, kyevtis Sämitige iävtuttâsâst já ohtâ Nuorttâlij sijdâčuákkim iävtuttâsâst.</p>



<h4 class="wp-block-heading" id="h-komissio-jes-neh-l">Komissio jesâneh láá: </h4>



<ul><li>náguskirjetotkee, riehtitiettui kandidaat <strong>Heikki J. Hyvärinen</strong></li><li>haldâttâhtiettui maister <strong>Irja Jefremoff</strong></li><li>arkkâpispe emeritus, teologia tuáhtár <strong>Kari Mäkinen</strong></li><li>pargoeellimprofessor, riehtitiettuu tuáhtár <strong>Hannele Pokka</strong></li><li>filosofia maister <strong>Miina Seurujärvi</strong> </li></ul>



<h4 class="wp-block-heading">Sämmilij tuotâvuotâ- já sovâdâttâmproosees mittomeerrin lii:</h4>



<ul><li>Tubdâstiđ já árvuštâllâđ sämmilij historjálii já tááláá olgoštem, mieldiluhâmáin staatâ suddâluttempolitiik, sehe vuoigâdvuođâi luávkkimijd.</li><li>Selvâttiđ, ete maht taat vaaigut sämmiláid já sii siärvádâhân tááláá tiileest.</li><li>Iävtuttiđ, ete maht puávtáččii ovdediđ ohtâvuođâ sämmilij já Suomâ staatâ kooskâ sehe sämmilij juávhust.</li><li>Lasettiđ tiäđuid sämmilijn Suomâ algâaalmugin. </li></ul>



<p>Tárguttâssân lii meid, ete tuotâvuotâ- já sovâdâttâmproosees puáđusin Suomâ staatâ kuádá ovdâsvástádâs já oovtâst Sämitiggijn, Nuorttâlij sijdâčuákkimáin já eres sämmilâštuáimeiguin naanood sämmilij vuoigâdvuođâi olášume Suomâst. Psykososiaallâš toorjâ lii tehálâš uási Sämmilij tuotâvuotâ- já sovâdâttâmproosees olášume.</p>



<p>Komissio čáálá pargostis raapoort, mii ana sistees meid toimâiävtuttâsâid. Raapoort adeluvvoo staatârááđán, Sämitiigán já Nuorttâlij sijdâčuákkimân 30.11.2023 räi. </p>



<p>Sämmilij sajattâh algâaalmugin lii torvejum Suomâ vuáđulaavâst. Vuáđulaavâ 17 § 3 moomeent mield sämmilijn algâaalmugin lii vuoigâdvuotâ paijeentoollâđ já ovdediđ jieijâs kielâ já kulttuur.</p>



<h4 class="wp-block-heading"><strong><u>Aalmugijkoskâsiih ovdâkoveh</u></strong></h4>



<p>Tuotâvuotâ- já sovâdâttâmkomissioinstituutio madduuh láá 1970-lovvoost. Aalmugijkoskâsávt tuotâvuotâkomission tâi tuotâvuotâ- já sovâdâttâmkomission kočodeh prosesijd, main tárkkojeh historjást tábáhtum kollektivlijd verivuođâid. Tuotâvuotâ- já sovâdâttâmkomissioh láá olášuttum suulân 40 staatâst.<s><u/></s></p>



<h4 class="wp-block-heading"><strong>Lasetiäđuh</strong>: </h4>



<p>sierânâsäššitobdee Nina Brander, p. 0295 160 347, vuávájeijee Maiju Ranta, p. 029 160 272, staatârääđi kanslia</p>



<p>Sämitige saavâjođetteijee Tuomas Aslak Juuso, p. 040 687 3394</p>



<p>nuorttâlij ovdâolmooš Veikko Feodoroff, p. 050 396 1297,</p>



<ul><li><a href="https://vnk.fi/documents/10616/96290062/inarinsaame+VN_11265_2020-VNK-58+Saamelaisten+totuus-+ja+sovintokomission+asettamisp%C3%A4%C3%A4t%C3%B6s.pdf/099fc65c-edf8-0a15-4d89-9c6cdfe2c93d/inarinsaame+VN_11265_2020-VNK-58+Saamelaisten+totuus-+ja+sovintokomission+asettamisp%C3%A4%C3%A4t%C3%B6s.pdf?t=1635401758272">Sämmilij tuotâvuotâ- já sovâdâttâmkomissio asâttemmiärádâs  </a></li><li><a href="https://vnk.fi/documents/10616/20470117/TSK-mandaatti+31.10.2019_su.pdf/142f27c0-5ae3-10a4-ffd0-caf2f4527eb3/TSK-mandaatti+31.10.2019_su.pdf?t=1579014782000">Sämmilij tuotâvuotâ- já sovâdâttâmkomissio mandaat</a> </li><li><a href="https://vnk.fi/saamelaisasioiden-sovintoprosessi">Sämmilij tuotâvuotâ- já sovâdâttâmkomissio</a>  </li><li><a href="https://www.youtube.com/watch?v=hEsTtSKfE6Y">Liŋkkâ tieđettemtilálâšvuotân </a></li><li><a href="https://www.flickr.com/photos/finnishgovernment/">Čuovâkoveh tieđettemtilálâšvuođâst</a></li><li><a href="https://dokumentit.solinum.fi/samediggi/download/?d=dokumenttipankki/puheet/toimikausi_2020-2023/saamelaisten_totuus-_ja_sovintokomission_tiedotustilaisuus_28.10.2021_su.pdf">Saavâjođetteijee Tuomas Aslak Juuso sahâvuáru</a></li></ul>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
