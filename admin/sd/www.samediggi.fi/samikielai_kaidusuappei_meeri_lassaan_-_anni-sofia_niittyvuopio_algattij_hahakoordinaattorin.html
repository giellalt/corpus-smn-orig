<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-58581 post-loop-1 post-parity-odd post-entry-last single-big  post-58581 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/08/13/samikielai-kaidusuappei-meeri-lassaan-anni-sofia-niittyvuopio-algattij-hahakoordinaattorin/?lang=an" rel="bookmark" title="Permanent Link: Sämikielâi káidusuáppei meeri lassaan – Anni-Sofia Niittyvuopio algâttij hahâkoordinaattorin">Sämikielâi káidusuáppei meeri lassaan – Anni-Sofia Niittyvuopio algâttij hahâkoordinaattorin			<span class="post-format-icon minor-meta"/>	</a></h1></header><div class="entry-content" itemprop="text">
<p>Sämikielâi káidusmáttááttâshaavâ niäljád luuhâmihe vuálgá joton vuossaargâ 16.8. Luuhâmive 2021–2022 haavâst uáppih 104 uápped 30 kieldâst pirrâ Suomâ. Anarâškielâ uáppeeh láá 34, nuorttâlâškielâ 19 já tavesämikielâ 52. Koordinaattorin, kote hoittáá ohtâvuođâid škovláid, lii algâttâm Sämitige pargee Anni-Sofia Niittyvuopio.</p>



<div class="wp-block-image"/>



<p>Haavâ máttáátteijen pargeh Sirkka Sanila (nuorttâlâškielâ), Henna Aikio (anarâškielâ), Joni Saijets (tavesämikielâ eenikiellân) já Satu Pieski (tavesämikielâ nubben kiellân). Satu Pieski sirdâšuvá neelji mánuppajan proojeekthoovdâ paargon, ko Hanna Helanderist lii virgerijjâ.</p>



<p>– Haavâst lii suotâs porgâđ, tastko tast lii šoddâm šiev pargosiärvus tast peerusthánnáá, ete mij aassâp kukken nubijnân, máttáátteijeeh eteh. – Máttááttâs adeluvvoo Teams-pirrâsist, te mij pyehtip jieččân ´máttáátteijeevisteest´ jyehiđ sehe huolâid já mättim.</p>



<p>Sirkka Sanila máttát Tukholmast, Joni Saijets jottee sämmilâš täävi mield jo-uv pääihist teikkâ tobbeen, kost lii jotemin, Henna Aikio já Satu Pieski Oulust. Máttáátteijei já hahâpargei uđđâ luuhâmihe vuolgij joton ohtsijn vuávámpeeivijn Oulust porgemáánu aalgâst.</p>



<p>Oovtâstpargoost Laapi ollâopâttuv ADVOST-havváin valmâštâlloo káidusmáttááttâs kietâkirje. Deanuleagis sámástit -havváin valmâštâllojeh kyelipiivdon lohtâseijee máttááttâsvideoh já haavâst finnee meid uáppei huolâtteijeid já virgeomâháid čuosâttum kielâravvim.</p>



<p>Máttáátteijeeh jo vyerdih uáppei teivâm. – Uáppei motivaatio já moovtâ puáhtá aiccâđ meid ruuvdu čoođâ. Lii tuođâi suotâs uáiniđ, maht uáppeeh pirrâ Suomâ sierâ škoovlâin tuáimih oovtâst jieijâs káidusjuávhuin já čonâdâteh kielâ oppâmân, máttáátteijee Henna Aikio iätá.</p>



<p><strong>Lasetiäđuh:</strong></p>



<p>Hanna Helander, <a href="mailto:hanna.helander@edu.utsjoki.fi">hanna.helander@edu.utsjoki.fi</a></p>



<p>Anni-Sofia Niittyvuopio, <a href="mailto:anni-sofia.niittyvuopio@samediggi.fi">anni-sofia.niittyvuopio@samediggi.fi</a></p>



<p>Satu Pieski, <a href="mailto:satu.pieski@edu.utsjoki.fi">satu.pieski@edu.utsjoki.fi</a></p>



<p><a href="https://www.saamenetaopetus.com/">https://www.saamenetaopetus.com/</a></p>



<p><a href="https://www.samediggi.fi/toima/skovlim-ja-oppamateriaal/?lang=an">https://www.samediggi.fi/toima/skovlim-ja-oppamateriaal/?lang=an</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
