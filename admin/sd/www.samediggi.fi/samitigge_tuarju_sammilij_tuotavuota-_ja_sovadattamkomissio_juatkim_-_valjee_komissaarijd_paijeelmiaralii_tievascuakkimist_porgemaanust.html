<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-66512 post-loop-1 post-parity-odd post-entry-last single-big with-slider post-66512 post type-post status-publish format-standard has-post-thumbnail hentry category-tuotavuota-ja-sovadattamproosees category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/06/23/samitigge-tuarju-sammilij-tuotavuota-ja-sovadattamkomissio-juatkim-valjee-komissaarijd-paijeelmiaralii-tievascuakkimist-porgemaanust/?lang=an" rel="bookmark" title="Permanent Link: Sämitigge tuárju sämmilij tuotâvuotâ- já sovâdâttâmkomissio juátkim – väljee komissaarijd paijeelmiärálii tievâsčuákkimist porgemáánust">Sämitigge tuárju sämmilij tuotâvuotâ- já sovâdâttâmkomissio juátkim – väljee komissaarijd paijeelmiärálii tievâsčuákkimist porgemáánust			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Sämitige čuákkim meridij 23.6.2022 tuárjuđ sämmilij tuotâvuotâ- já sovâdâttâmkomissio juátkim, mutâ väljee kyehti komissaar paijeelmiärálii tievâsčuákkimist porgemáánust. Paijeelmiärálâš čuákkim uárnejuvvoo káidusohtâvuođâiguin.</strong></p>



<p>Sämitige čuákkim kuulâi ovdil ko toovâi miärádâs äššitobdein Sämmilij psykososiaallii torjuu ohtâduv hoovdâ Heidi Eriksen, vittâ sämmilij tuotâvuotâ- já sovâdâttâmkomissio algâ aalgâst nomâttum jeessân sehe oovtâ komissio čäällimkode vuávájeijee.</p>



<p>– Mij savâstâlâim čuákkimist vuáđulávt tuotâvuotâ- já sovâdâttâmkomissio pargo joođhâst, já jesânij kooskâst komissio joođhâst lijjii meid sierâ uáivileh. Mij juátkip ääši kieđâvuššâm porgemáánust, iätá Sämitige saavâjođetteijee Tuomas Aslak Juuso.</p>



<p>Sämmilij tuotâvuotâ- já sovâdâttâmkomissio asâttui Staatârääđi tooimâst 28. roovvâdmáánu 2021. Asâttem maŋa komissio lii toimâm jiešráđálávt já sorjohánnáá. Vyesimáánust 2022 kuohtuuh Sämitige iävtuttem komissaareh Miina Seurujärvi sehe Heikki J. Hyvärinen pivdijn luovâsmittem komissaar pargostis staatârääđist. Staatârääđi mieđettij iäru Seurujäärvin já Hyvärisâžân komissaar pargoost 25.5.2022 rääjist.</p>



<p>Sämitige tiäđáttâs 13.6.2022: <a href="https://www.samediggi.fi/2022/06/13/samitigge-arvustal-tuotavuota-ja-sovadattamkomissio-tile-ja-toimaiavtuid-huolalavt/?lang=an">Sämitigge árvuštâl tuotâvuotâ- já sovâdâttâmkomissio tile já toimâiävtuid huolâlávt</a></p>



<h2 class="wp-block-heading" id="h-lasetiaduh">Lasetiäđuh:</h2>



<p>Tuomas Aslak Juuso<br/>Saavâjođetteijee<br/>040 687 3394<br/>tuomas.juuso@samediggi.fi </p>



<p>Anni Koivisto <br/>I värisaavâjođetteijee <br/>040 415 5969 <br/><a href="mailto:anni.koivisto@samediggi.fi" target="_blank" rel="noreferrer noopener">anni.koivisto@samediggi.fi</a>  </p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
