<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-51007 post-loop-1 post-parity-odd post-entry-last single-big with-slider post-51007 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/11/16/samiasij-radadallampeeivijn-oovdan-ei-algaalmugij-vuoigadvuodai-tooimanpieijam-suomast/?lang=an" rel="bookmark" title="Permanent Link: Sämiašij ráđádâllâmpeeivijn oovdân ei. algâalmugij vuoigâdvuođâi tooimânpieijâm Suomâst">Sämiašij ráđádâllâmpeeivijn oovdân ei. algâalmugij vuoigâdvuođâi tooimânpieijâm Suomâst			<span class="post-format-icon minor-meta"/>	</a></h1></header><div class="entry-content" itemprop="text"><p><strong>Sämiašij ráđádâllâmpeeivih uárnejuvvojeh skammâmáánu 16.-17. peeivi 2020 káidusohtâvuođâiguin. Ráđádâllâmpeeivih uárnejuvvojeh jyehi ive já peeivij ulmen lii moonnâđ čoođâ äigikyevdilis sämiaašijd ministeriöi virgeulmui já Sämitige ovdâsteijei kooskâst. Taan ive ráđádâllâmpeeivijn oovdân láá čuávuvááh teemah: algâalmugij vuoigâđvuođâi tooimânpieijâm Suomâst sehe kejâstâh sämmilij kielâ já kulttuur kyeskee meriruuđâi tilán.</strong></p>
<p>Ráđádâllâmpeeivij vuossâmuu peeivi uárnejuvvoo puoh ministeriöid uáivildum ohtâsâš uási, kost kieđâvušeh algâalmugij vuoigâdvuođâi tooimânpieijâm Suomâ almugijkoskâsii olmoošvuoigâdvuotâkenigâsvuođâi já -čonnâsem uásild. Nube peeivi čuákkejeh tiäđuid sämmilij kielâ já kulttuur eromâšávt kyeskee meriruuđâi tiileest.</p>
<p>”Mun vuárdám ráđádâllâmpeeivijn pyeri savâstâllâm sämmilijd kyeskee äigikyevdilijn aašijn. Eromâšávt lii tergâd kieđâvuššâđ algâaalmugij vuoigâdvuođâi tooimânpieijâm Suomâst, tastko Suomâst ij taan räi lah valmâštâllum aalmuglâš strategia ijge algâaalmugij vuoigâdvuođâi julgáštâs tooimânpieijâm lah koordinistum”, iätá saavâjođetteijee Tuomas Aslak Juuso.</p>
<p>Ráđádâlmij nube peeivi savâstâleh lasseen Sämitige iävtuttâm äigikyevdilijn fáádáin jieškote-uv syergi västideijee virgeulmuin. Fáddán láá kulttuurpalvâlusah já kuávdái ruttâdem, sämi-iäláttâsâi hárjutteijei sosiaaltorvo ovdedem sehe sämikielâliih já kulttuurmiäldásiih mielâtiervâsvuotâpalvâlusah.</p>
<p>Sämitiggeest ráđádâllâmpeivijd uásálisteh saavâjođetteijee Tuomas Aslak Juuso, I värisaavâjođetteijee Anni Koivisto, II värisaavâjođetteijee Leo Aikio, haldâttâhhovdâ Pia Ruotsala-Kangasniemi sehe Sämitige virgeulmuuh jieškote-uv syergist.</p>
<p>Ráđádâllâmpeeivih láá riehtiministeriö já Sämitige koordinistem já toh uárnejuvvojeh tääl kuuđâd keerdi.</p>
<h5><strong>Lasetiäđuh:</strong></h5>
<p>Saavâjođetteijee Tuomas Aslak Juuso puh. 040 687 3394 / 010 839 3101, tuomas.juuso(at)samediggi.fi</p>
<p>I värisaavâjođetteijee Anni Koivisto puh. 040 415 5969 , anni.koivisto(at)samediggi.fi</p>
<p>II värisaavâjođetteijee Leo Aikio puh. 040 621 6505 / 010 839 3180, leo.aikio(at)samediggi.fi</p>
<p>Haldâttâhhovdâ Pia Ruotsala-Kangasniemi, puh. 040 726 2688 / 010 839 3106, pia.ruotsala(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
