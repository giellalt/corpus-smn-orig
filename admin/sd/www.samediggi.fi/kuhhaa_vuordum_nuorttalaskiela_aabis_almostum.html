<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-61486 post-loop-1 post-parity-odd post-entry-last single-big  post-61486 post type-post status-publish format-standard has-post-thumbnail hentry category-oppamateriaaleh category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/12/14/kuhhaa-vuordum-nuorttalaskiela-aabis-almostum/?lang=an" rel="bookmark" title="Permanent Link: Kuhháá vuordum nuorttâlâškielâ aabis almostum">Kuhháá vuordum nuorttâlâškielâ aabis almostum			<span class="post-format-icon minor-meta"/>	</a></h1></header><div class="entry-content" itemprop="text">
<p><strong><strong>Nuorttâlâškielâ aabiskirje “Jääkk-njaal AABBÂS” almostittemtilálâšvuotâ tuálloo Teamsist 16.12.2021 tme 13.30 nuorttâlâškielân já tme 14.30 suomâkielân.</strong></strong></p>



<p>Jääkk-njaal AABBÂS lii vuossâmuu luoka eenikielâ oppâkirje, mii joođeet uccâ uáppee luuhâm já čäällim maailmân. Hävskis já ivnáás aabis muštâl 7-ihásii Jääkk-njaalâst, kote áásá Čevetjäävrist. Kirje movtijdit já tuárju párnáá šoddâm jieijâs kielân já kulttuurân. Aabis kietâčalluu lii čáállám Tiina Sanila-Aikio, kuuvijd já tuáijim lii ráhtám Tanja Sanila. Aabiskirje pargojuávkun láá uásálistám Satu Moshnikoff, Seija Sivertsen, Hannu Kangasniemi já Raija Lehtola.</p>



<p>Aabiskirje almostittemtilálâšvuotâ tuálloo Teams-pirrâsist tuorâstuv 16.12.2021 tijme 13.30 nuorttâlâškielân já suomâkielân tijme 14.30. Tilálâšvuođâin Tiina Sanila-Aikio muštâl kirje siskáldâsâst já rähtimist, já suomâkielâlii tilálâšvuođâst mieldi lii meid kuuvij rähtee Tanja Sanila. Mainâsij lasseen mij peessâp uáiniđ pittáid kirje siskáldâsâst. Lieggâsávt tiervâpuáttim!</p>



<p><a href="https://teams.microsoft.com/l/meetup-join/19:meeting_MTFmNmY2YTctMDE5My00NjQwLWI1ZWUtZWY3YmZkZTdiNWYx@thread.v2/0?context=%7B%22Tid%22:%22dc008ff1-3041-4d3b-a0ff-733094b806c0%22,%22Oid%22:%2254ad1da9-cacf-4c51-ae1d-b9f12157f5d4%22%7D"><strong><span style="text-decoration: underline;">Liŋkkâ Jääkk-njaal AABBÂS -kirje almostittemtilálâšvuotân</span></strong></a></p>



<h4 class="wp-block-heading">Aabisist lii stuorrâ merhâšume nuorttâlâškielân</h4>



<p>Jääkk-njaal AABBÂS lii vuossâmuš ivnijguin teddilum nuorttâlâškielâ aabiskirje já ton valmâštum lii nuorttâlii siärvádâhân merhâšittee äšši.</p>



<p>– Mij ilodep čuuvtij taan uđđâ, mučis aabis almostum. Taat lii párnáá vuossâmuš lävkki nuorttâlâškielâlii škovlâpálgást. Aabis lii čäällimtááiđu vuáđu já párnáá vuossâmuš kirje. Tääl nuorttâliih perruuh finnejeh šiev pargoniävu párnáá kielâ ovdánmân. Mun tuáivum meid, ete kirje ij pääsi tuš škoovlâst luuhâmnáál, peic meid vaanhimeh kavnâččii kirje kuuvijd já mainâs, iätá Sämitige škovlim- já oppâmateriaallävdikode saavâjođetteijee Tauno Ljetoff.</p>



<p>– Mun tuáivum, ete párnááh kävnih uápis aašijd sämmilii perrust kielâinis já kulttuurijnis. Siämmáá ääigi mun tuáivum, ete nuuvt maaŋgah párnááh ko máhđulâš peesih oppâđ mii aalmug tiäđuid já tááiđuid jieijâs perruu já siärváduv siste. Mun omâstâm aabis muu nieidâžân Elli-Dåʹmnnan já muu máttáátteijei Seija Sivertsenân, juátká kirje kietâčällee Tiina Sanila-Aikio.</p>



<p>– Aabis kuuvij rähtim lii kovvejeijei ohtâ karrieer tehálumosijn pargoin. Taat proojeekt lii lamaš munjin mielânpäccee. Tot, ete mun uážum rähtiđ mii párnáid kuuvijd mii jieččân kulttuurist, meerhâš munjin ennuv, iätá kovvejeijee Tanja Sanila.</p>



<p>Meid Sämitiggeest ilodeh aabis valmâštum.</p>



<p>– Aabis lii távjá párnáá vuossâmuš konkreetlâš feerim jieijâs eenikielâst čallum já luhhum häämist. Moodeern já movtijdittee oppâmateriaaleh láá ohtâ oovtviärdásii škovlim elementijn. Lii eromâš tehálâš, ete nuorttâlijn párnáin lii viijmâg máhđulâšvuotâ máttááttâllâđ jieijâs kielâs olmâ já valaba návt mučis kirjeest, iätá I värisaavâjođetteijee Anni Koivisto.</p>



<p><strong>Aabis puáhtá tiiláđ Sämitige škovlim- já oppâmateriaaltoimâttuv <span style="text-decoration: underline;"><a href="https://www.samediggi.fi/tuote/jaakk-njaal-aabbas/" target="_blank" rel="noreferrer noopener">nettikäävpist</a></span>.</strong></p>



<h4 class="wp-block-heading">Lasetiäđuh:</h4>



<p>Tiina Sanila-Aikio<br/>Kietâčällee<br/>tiina(at)sanila.fi</p>



<p>Petra Kuuva<br/>Oppâmateriaalčällee<br/>puh. +358406772275<br/>petra.kuuva(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
