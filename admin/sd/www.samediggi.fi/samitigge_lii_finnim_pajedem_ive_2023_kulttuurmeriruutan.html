<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-73336 post-loop-1 post-parity-odd post-entry-last single-big with-slider post-73336 post type-post status-publish format-standard has-post-thumbnail hentry category-kulttuur category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/02/03/samitigge-lii-finnim-pajedem-ive-2023-kulttuurmeriruutan/?lang=an" rel="bookmark" title="Permanent Link: Sämitigge lii finnim pajedem ive 2023 kulttuurmeriruutân">Sämitigge lii finnim pajedem ive 2023 kulttuurmeriruutân			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Máttááttâs- já kulttuurministeriö lii mieđettâm sämikielâlii kulttuur oovdedmân, Tave-eennâmlij sämiseervij tuárjumân já Ucjuv Sämikirkkotuuvij paijeentolâmân ohtsis 236 000 eurod. Pajedem ovdebij iivij háárán lii 57 000 eurod.</strong> </p>



<p>– Mij lep maaŋgâi iivij oovtâst taistâlâm kulttuurmeriruuđâ pajedem peeleest. Mun lam kulttuurpolitiikist västideijen tuđâvâš toos, ete mij viijmâg finnip ááigán pajedem kuhes pargo puáđusin, iätá Sämitige saavâjođetteijee Tuomas Aslak Juuso. </p>



<p>Sämitigge <a href="https://www.samediggi.fi/2022/10/04/samitige-kulttuurtorjui-uuccam-2023/?lang=an" target="_blank" rel="noreferrer noopener">almottij ive 2023 kulttuurmeriruuđâ uuccâmnáál roovvâdmáánust 2022</a>. Ucâmušâid koolgâi toimâttiđ roovvâdmáánu loopâ räi. Kulttuurlävdikodde čokkân 16.-17.2.2023 meridiđ meriruuđâ jyehimist. Miärádâsâin almotteh kuovâmáánu loopâ räi. </p>



<p>– Sämisiärvádâh lii kuhháá vuárdám, ete mij finnip lase resursijd sämikielâlii kulttuurpaargon já taaiđâelimân. Kulttuurmeriruuđâ paajeedmist lii stuorrâ merhâšume Suomâ sämikielâlii kulttuurelimân jyehi kuulmâ sämikielâst, illood kulttuurlävdikode saavâjođetteijee Pirita Näkkäläjärvi. </p>



<p>Sämitige valjâpaje ulmen lii lamaš kulttuurmeriruuđâ uuccâmproosees šleđgâháámán pieijâm. Proosees lii ovdánâm jo nuuvt kuhás, ete taan ive sopâmušah vuáláčállojeh šleđgâlávt. Čuávuvâš kulttuurmeriruuđâ uuccâm já tiličielgiittâsah olášuttojeh šleđgâhäämist. </p>



<p>– Šleđgâlijn vuáláčälimijn mij kevttip noonâ tubdâttâttâm, mii täähid proosees torvolâšvuođâ. Ulmen lii išediđ kulttuurmeriruuđâ occeid já toohâđ oles proosees njyebžilubbon. Taat lii lamaš pargo vyelni kuhháá já mun lam ilolâš, ete mij lep tääl peessâm taan tilán, iätá Sämitige kulttuurčällee Riitta Orti-Berg. </p>



<h4 class="wp-block-heading" id="h-lasetiaduh"><strong>Lasetiäđuh:</strong> </h4>



<p>Tuomas Aslak Juuso<br/>Saavâjođetteijee<br/>040 687 3394<br/><a href="mailto:tuomas.juuso@samediggi.fi%C2%A0">tuomas.juuso@samediggi.fi </a></p>



<p>Pirita Näkkäläjärvi <br/>Kulttuurlävdikode saavâjođetteijee <br/>040 357 7006 <br/><a href="mailto:pirita.nakkalajarvi@gmail.com" target="_blank" rel="noreferrer noopener">pirita.nakkalajarvi@gmail.com</a> </p>



<p>Riitta Orti-Berg <br/>Kulttuurčällee <br/>010 839 3103 / 040 840 0383 <br/><a href="mailto:riitta.orti-berg@samediggi.fi" target="_blank" rel="noreferrer noopener">riitta.orti-berg@samediggi.fi</a> </p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
