<html>
  <body>
    <div class="template-page content  av-content-small units">
      <div class="post-entry post-entry-type-page post-entry-3908">
        <div class="entry-content-wrapper clearfix">
<div class="flex_column av_one_full  flex_column_div av-zero-column-padding first  avia-builder-el-1  el_after_av_layerslider  el_before_av_one_half  avia-builder-el-first  " style="border-radius:0px; "><div style="padding-bottom:10px; " class="av-special-heading av-special-heading-h3    avia-builder-el-2  el_before_av_textblock  avia-builder-el-first  "><h3 class="av-special-heading-tag " itemprop="headline">Sämitige vaaljah</h3><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><p>Sämmiláid algâaalmugin lii vuáđulaavâst torvejum jieijâs kielân já kulttuurân kyeskee jiešhaldâšem sämikuávlust. Jiešhaldâšem vuáváá já olášut sämitigge ive 1996 rääjist (<a href="https://www.finlex.fi/fi/laki/ajantasa/1995/19950974">Laahâ sämitiggeest 17.7.1995/974</a>). Sämitigge lii sämmilij jieijâs aalmugváldálâš ovdâsteijeejuávkku, mon pargon lii tipšođ sämmilij jieijâs kielâ já kulttuur sehe sämmilij sajattâhân algâaalmugin kyeskee aašijd.</p>
<p>Sämitige vaaljâlävdikodde olášut vaaljâid <a href="https://www.finlex.fi/fi/laki/ajantasa/1995/19950974#L4">sämitiggeest adelum laavâ 4 lovo</a> já riehtiministeriö vaaljâlattiimist adelem asâttâs (<a href="https://www.finlex.fi/fi/laki/alkup/2006/20060965">3.11.2006/965</a>) miäldásávt. Jienâvuoigâdvuođâliih láá sämmiliih, kiäh láá merkkejum sämitige vaaljâluvâttâlmân. Jienâvuoigâdvuođâliih sämmiliih láá meiddei vaaljâtoháliih já pyehtiđ riemmâđ vaaljâin iävtukkâssân.</p>
<p>Sämitiggevaaljah toimâttuvvojeh jyehi niäljád ive. <a href="https://www.samediggi.fi/vaaljah-2023/?lang=an">Puátteeh sämitige vaaljah toimâttuvvojeh ive 2023</a>.</p>
</div></section></div><div class="flex_column av_one_half  flex_column_div first  avia-builder-el-4  el_after_av_one_full  el_before_av_one_full  column-top-margin" style="background: #ffffff; padding:10px; background-color:#ffffff; border-radius:0px; "><section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><section class="av_textblock_section ">
<div class="avia_textblock  ">
<h4><a href="https://www.samediggi.fi/vaaljah-2023/?lang=an">Sämitige vaaljah 2023</a></h4>
</div>
</section>
<section class="av_textblock_section ">
<div class="avia_textblock  ">
<p>Sämitige vaaljah toimâttuvvojeh 4.9.-2.10.2023. Vaaljâin jienâvuoigâdvuođâliih láá sämmiliih, kiäh láá merkkejum sämitige valjâluvâttâlmân. Jienâvuoigâdvuođâliih sämmiliih láá meid valjâtoháliih já pyehtih asâttuđ vaaljâin iävtukkâssân.</p>
</div>
</section>
</div></section></div><div class="flex_column av_one_full  flex_column_div av-zero-column-padding first  avia-builder-el-7  el_after_av_one_half  el_before_av_image_hotspot  avia-builder-el-last  column-top-margin" style="border-radius:0px; "><div style="padding-bottom:10px; " class="av-special-heading av-special-heading-h5    avia-builder-el-8  el_before_av_textblock  avia-builder-el-first  "><h5 class="av-special-heading-tag " itemprop="headline">Vaaljâluvâttâllâm rähtim já toos ucâlum</h5><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><p>Vaaljâlävdikodde merkkee vaaljâluvâttâlmân taid sämmilijd, kiäh lijjii jienâvuoigâdvuođâliih ive 2019 vaaljâin.</p>
<p>Ovdebijn vaaljâin vaaljâluvâttâlmân merkkejum ulmui párnááh, kiäh láá šoddâm jienâvuoigâdvuotâahan ađai tevdih 18 ihheed majemustáá vaaljâi majemuš peeivi, merkkejuvvojeh vaaljâluvâttâlmân tast maŋa, ko sij láá almottâm ete aneh jieijâs sämmilâžžân. Taat almottâs kalga toohâđ vaaljâive ovdiipiäláá juovlâmáánu majemuu peeivi räi.</p>
<p>Vaaljâluvâttâlmân merkkejuvvojeh meiddei toh ulmuuh, kiäh jiejah ucâluveh kirjálávt vaaljâluvâttâlmân já kiäid vaaljâlävdikodde pááhud jienâvuoigâdvuođâlâš sämmilâžžân. Vaaljâluvâttâlmân puáhtá ucâluđ sämitiggelaavâ 3 § 1 moomeent 1, 2 já 3 saje já 21 § vuáđuld.</p>
<p>Pivdem vaaljâluvâttâlmân väldimân teikâ tast meddâlistmân kalga toohâđ vaaljâlävdikode taan tárguttâs várás rähtim ucâmušluámáttuváin, mon kalga macâttiđ vaaljâlävdikoodán poostâ peht nuuvt, ete tot lii vuástáväldest majemustáá vaaljâive ovdiipiäláá juovlâmáánu 31 peeivi tme 16.00.</p>
</div></section>
<div style="padding-bottom:10px; " class="av-special-heading av-special-heading-h3    avia-builder-el-10  el_after_av_textblock  el_before_av_textblock  "><h3 class="av-special-heading-tag " itemprop="headline">Almottâs jienâvuoigâdvuođâst</h3><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><p>Vaaljâluvâttâlmân merkkejum sämmiliih uážžuh almottâs jienâvuoigâdvuođâstis, vaaljâluvâttâllâm uáinimnááláorroomääigist já -soojijn já eres vaaljâi tooimâtmân kullee aašijn poostâ peht vaaljâive kuovâ-njuhčâmáánust. Puohháid jienâvuoigâdvuođâ pivdám ulmuid vuolgâttuvvoo ovdil vaaljâluvâttâllâm uáinimnáálápieijâm tiätu tast, ete láá-uv sii merkkejum vaaljâluvâttâlmân vâi iä.</p>
<p>Vaaljâluvâttâllâm lii uáinimnáálá vaaljâive njuhčâmáánust 10 maŋalâs argâpeeivi, ij kuittâg argâlávurduv. Vaaljâluvâttâllâm täärhib uáinimnááláorroomääigist já -saajeest almottuvvoo almolâš kulluuttâssáin.</p>
<p>Olmooš, kote lii jieijâs mielâst kuođđum vuoigâdvuođâttáá meddâl vaaljâluvâttâlmist teikâ kiäm kyeskee merkkim vaaljâluvâttâlmist lii puástud, puáhtá kirjálávt vaattâđ njuolgim vaaljâlävdikoddeest majemustáá 14 peeivi vaaljâluvâttâllâm uáinimnáálátolâmân kyeskee ääigi nuhâmist. Vaaljâlävdikode miärádâsân tutâmettum puáhtá tuálvuđ njuolgimvátámuš sämitige stiivrâ čuávdimnáál.</p>
</div></section>
<div style="padding-bottom:10px; " class="av-special-heading av-special-heading-h5    avia-builder-el-12  el_after_av_textblock  el_before_av_textblock  "><h5 class="av-special-heading-tag " itemprop="headline">Iävtukkâs asâttem</h5><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><p>Iävtukkâs sämitige valjáid pyehtih asâttiđ ucemustáá kulmâ jienâvuoigâdvuođâlâš sämmilii majemustáá 31 peeivi ovdil vaaljâtoimâttâs algâttem. Iävtukkâs aasâtmist tieđettuvvoo almolâš kulluuttâssáin. Iävtukkâsasâttâllâm várás kalga tevdiđ vaaljâlävdikode nanodem luámáttuv. Vaaljâlävdi¬kodde kieđâvuš iävtukkâsâi vaaljâtohálâšvuođâ, ráhtá já naanood sijjân kyeskee iävtukkâsluvâttâllâm já almostit ton ájáttâlhánnáá.</p>
</div></section>
<div style="padding-bottom:10px; " class="av-special-heading av-special-heading-h5    avia-builder-el-14  el_after_av_textblock  el_before_av_textblock  "><h5 class="av-special-heading-tag " itemprop="headline">Vaaljâi toimâttem</h5><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><p>Sämitiggevaaljah toimâttuvvojeh vaaljâive čohčâmáánu vuossâmuu oles oho vuossaargâst älgee neelji oho ääigi. Vaaljâäššikirjeh toimâttuvvojeh jienâvuoigâdvuođâláid čohčâmáánu aalgâst poostâ peht kirjejum reiváin já jienâsteijee maaccât vaaljâäššikiirjijd vaaljâlävdikoodán siämmáá náálá kirjejum vuolgâttâssân ko lii jienâstâm. Poostâ peht vuolgâttum vaaljâäššikirjeh kalgeh leđe vaaljâlävdikoddeest jienâirekinistem algâttem räi.</p>
<p>Jienâirekinistem algâttuvvoo vaaljâi aalgâtmist viiđâd oho vuossaargâ. Sämitige jesânin šaddeh toh 21 olmožid, kiäh láá vaaljâin uažžum enâmustáá jienâid toin iävttoin, et sii juávhust láá ucemustáá kulmâ jeessân jieškote-uv sämikuávlu kieldâst (ohtsis 12). Lasseen täin kieldâin šadda väljejuđ ohtâ värijeessân jieškiäst-uv (ohtsis 4).</p>
<p>Vaaljâlävdikodde naanood vaaljâi puáttus čuákkimistis, mii tuálloo kuálmád peeivi jienâirekinistem aalgâtmist.</p>
</div></section></div></div>
      </div>
    </div>
  </body>
</html>
