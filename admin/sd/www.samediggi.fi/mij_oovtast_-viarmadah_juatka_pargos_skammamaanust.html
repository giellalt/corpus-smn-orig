<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-71050 post-loop-1 post-parity-odd post-entry-last single-big with-slider post-71050 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/11/10/mij-oovtast-viarmadah-juatka-pargos-skammamaanust/?lang=an" rel="bookmark" title="Permanent Link: Mij oovtâst -viärmádâh juátká pargos skammâmáánust">Mij oovtâst -viärmádâh juátká pargos skammâmáánust			<span class="post-format-icon minor-meta"/>	</a></h1></header><div class="entry-content" itemprop="text">
<p>Sämitige já Kela oovtâstpargoin algâttum virgeomâhâšviärmádâh <strong>Mii ovttas – Mij oovtâst – Mij õõutâst – Me yhdessä</strong>, juátká sämikielâlij virgeomâhâšpalvâlusâi ovdedempargo. Viärmáduv čuávuvâš teivâm uárnejuvvoo nettiteivâdmin Teams peht 30.11.2022 tme 12–14.00.</p>



<p>Viärmádâh lii ávus puoh virgeomâhâšpeelijd, kiäh pargeh sämikielâlij palvâlusâi ooleest. Ovdebáid viärmáduv teivâdmáid láá uásálistám paijeel 20 sierâ virgeomâhâšpeellid. Sämikielâlij palvâlusâi ovdedem sierâ virgeomâháin oro monâmin mietipiegâ mield, muštâl säämi kielâlaavâ olášuttem pargos peeleest čuávvoo kielâtorvočällee Anne Kirste Aikio:</p>



<p>– Lii vala ennuv pargo porgâmnáál sämikielâlij virgeomâhâšpalvâlusâi ovdedem oovdân já, ete ubâ láá mottoomlágáneh palvâlusah fáállun, te mun lam kuittâg ilolâš muttum jurdâččemvuovijn já tast, ete maaŋgâin virgeomâháin lii šoddâm haalu ovdediđ jieijâs sämikielâlijd palvâlusâid.</p>



<p>Viärmáduv ulmen lii jyehiđ šiev vuáháduvâid, adeliđ viärdásâštorjuu já movtijdittiđ meritiätulii paargon sämikielâlij palvâlusâi ovdedem pyerrin. Skammâmáánu teivâdmist mij kuullâp Mij oovtâst -viärmáduv ohtâvuotân vuáđudum jotelis äššitobdeejuávhu pargo puátusijd já feeriimijd pargovyevist. Juávkku lii selvâttâm sämikielâlij nettipalvâlusâi hástusijd já fáálá čuávdusin ”reeseeptkirje” nettipalvâlusâi oovdedmân. Toos lasseen mij peessâp vala kuldâliđ Kela kirno-pargoost, mon ulmen lii eereeb iärrás nanodiđ ibárdâs sämmilij palvâlemtáárbuin.</p>



<p>Viärmáduv čuávuváá teivâdmân puáhtá almottâttâđ<strong> <a href="https://link.webropolsurveys.com/Participation/Public/3f01c875-33c5-48ab-9ca3-aa0084d3f6be?displayId=Fin2634120">tääbbin</a></strong>. Sämitigge tuáivu, ete puohah, kiäh láá perustum ääšist, puátih fáárun tooimân.</p>



<p>Lasetiäđuh viärmáduvâst kávnojeh Sämitige <a href="https://www.samediggi.fi/mii-ovttas/"><strong>siijđoin</strong></a> (suomâkielân).</p>



<p><a href="https://www.samediggi.fi/saamelaisten-kielelliset-oikeudet/">Sämmilij kielâliih vuoigâdvuođah – Sämitigge</a></p>



<h4 class="wp-block-heading" id="h-lasetiaduh">Lasetiäđuh:</h4>



<p>Anne Kirste Aikio,<br/>kielâtorvočällee<br/><a href="mailto:anne-kirste.aikio@samediggi.fi">anne-kirste.aikio@samediggi.fi</a><br/>+358 40 707 5626</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
