<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-38145 post-loop-1 post-parity-odd post-entry-last single-big with-slider post-38145 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/12/09/samitigge-uasalist-madrid-sonnadahkonferensan/?lang=an" rel="bookmark" title="Permanent Link: Sämitigge uásálist Madrid šoŋŋâdâhkonferensân">Sämitigge uásálist Madrid šoŋŋâdâhkonferensân			<span class="post-format-icon minor-meta"/>	</a></h1></header><div class="entry-content" itemprop="text">
<p>Sämitigge uásálist Madridist 2.-13.12 OA šoŋŋâdâhčuákkimân. Koččâmušâst lii OA vuálásii šoŋŋâdâhraamisopâmuš 25. uásipeličuákkim já majemuš čuákkim ovdil ko Pariisi sopâmušpaje álgá. Konferensist lii ulmen finniđ loopân Pariisi sopâmuš njuolgâduskiirján kyeskee ráđádâlmijd já sooppâđ eromâšávt markkânmekanismáid kyeskee njuolgâdusâin.</p>



<p>Algâalmugáid kyeskee ääših čuákkimist láá sopâmuš vuálásii algâalmugij šoŋŋâdâhfoorum teivâdem sehe ton vuálásiih tábáhtusah čuákkim ääigi sehe algâalmugij šoŋŋâdâhfoorum pargo-ohjelm tuhhiittem. Toos lasseen Pariisi sopâmuš njuolgâdussáid kyeskee ráđádâlmeh, moh lohtâseh algâalmugij olmoošvuoigâdvuođáid, láá teháliih Sämitiigán. Algâaalmugpaaneel pargo-ohjelmist soppii konferens vuossâmuu ohhoost, te Pariisi šoŋŋâdâhráđádâlmijn 2015 álgám proosees foorum vuáđđudmist lii loopâst já foorum puáhtá algâttiđ eidusii tooimâs. Ohjelm lii čuávvoo kyevti ihán já tot ana sistees 12 aktiviteetid, moh lohtâseh algâalmugij ärbivuáválii tiätun sehe uásálistemmáhđulâšvuođáid, já ana sistees ovdâmerkkân kuávlulii pargopáájá ornim. </p>



<p>”Šoŋŋâdâhnubástus
kuáská mijjân puohháid, já tast lii stuorrâ vaikuttâs arktâsij kuávlui
algâalmugij elimân. Algâalmugij uásálistem sehe olmoošvuoigâdvuođâi kunnijâttem
huámmášumán väldim ääšimiäldásávt lii tehálâš aalmugijkoskâsijn
šoŋŋâdâhráđádâlmijn”, muštâl II värisaavâjođetteijee Juuso vuorduinis
šoŋŋâdâhčuákkim puátusijn.</p>



<p>II värisaavâjođetteijee
Juuso uásálistij toos lasseen sárnon konferens miäldustábáhtussáid sehe toolâi
algâaalmugpaaneel vuálásii tábáhtusâst ohtsâšsahâvuáru EU:in.</p>



<p>Sämitige
čuákkimist ovdâstává II värisaavâjođetteijee Tuomas Aslak Juuso já
aalmugijkoskâsij aašij čällee Inka Saara Arttijeff. </p>



<p>Kove: II värisaavâjođetteijee Tuomas Aslak Juuso algâttij algâalmugij vuáhádumân já šoŋŋâdâhnubástusân lohtâseijee tábáhtus juáigusáin.</p>



<p><strong>Lasetiäđuh</strong></p>



<p>Tuomas Aslak Juuso,  II värisaavâjođetteijee <br/>tuomas.juuso@samediggi.fi<br/>puh. 040 187 1331</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
