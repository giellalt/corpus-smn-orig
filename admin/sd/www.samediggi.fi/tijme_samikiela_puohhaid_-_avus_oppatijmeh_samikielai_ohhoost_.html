<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-60130 post-loop-1 post-parity-odd post-entry-last single-big  post-60130 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/10/07/tijme-samikiela-puohhaid-avus-oppatijmeh-samikielai-ohhoost/?lang=an" rel="bookmark" title="Permanent Link: Tijme sämikielâ puohháid! – ávus oppâtijmeh sämikielâi ohhoost ">Tijme sämikielâ puohháid! – ávus oppâtijmeh sämikielâi ohhoost 			<span class="post-format-icon minor-meta"/>	</a></h1></header><div class="entry-content" itemprop="text">
<p>Sämikielâi káidusmáttááttâs piiloothaahâ uárnee taan-uv ive ávus <strong>Tijme sämikielâ puohháid</strong>! -oppâtiijmijd sämikielâi ohhoost 25.–31.10.2021.   </p>



<p>Oppâtijmeh láá čuosâttum vuáđumáttááttâs uáppeid já nube tääsi uáppeid, mutâ oppâtijmijd uážžuh uásálistiđ puohah, kiäh láá perustum sämikielâin. Tijmijd puáhtá uásálistiđ jieškote-uv uáppee jiečânávt teikâ oles luokka puáhtá uásálistiđ oovtâst siämmáá puudân ohtsii piergâsijn. Uásálistiđ puáhtá meid eenâb ko oovtâ tiijmán.   </p>



<p>Oppâtiijmij ulmen lii lasettiđ tiäđu sämmilijn já sämikielâin sehe movtijdittiđ uásálisteid sämikielâin kielâlávgum vuovvijn, kuás máttáátteijeeh sárnuh oppâtiijmijn iänááš sämikielâ. Vyerdimist láá lavluuh, kukkâseh já speelah!  </p>



<p>Oppâtijmeh tuállojeh káidusohtâvuođâ peht Microsoft Teamsist. Tijmeh láá ohtsis kulmâ, ohtâ jieškote-uv Suomâst sarnum sämikielâst: nuorttâlâš-, anarâš- já tavesämikielâst. Oppâtijmeh láá čuosâttum sierâ ahejuávhoid já jieškote-uv oppâtijme ääigi vuájuh tiätufáádán.   </p>



<h4 class="wp-block-heading" id="h-igitavlu"><strong>Äigitavlu:</strong>  </h4>



<p><strong>Ma 26.10. tme 10–11</strong>  </p>



<p>Nuorttâlâškielâ 3.–6. luokkaid, fáddán myerjih  </p>



<p><strong>Ko 27.10. tme 10–11</strong>  </p>



<p>Tavesämikielâ paješkoovlân, fáddán ohopeeivih  </p>



<p><strong>Tu 28.10. tme 13–14</strong>  </p>



<p>Anarâškielâ vyeliškoovlâ luokkaid, fáddán meccielleeh  </p>



<p>Tiijmij ääigi lii máhđulâš koijâdiđ koččâmušâid já savâstâllâđ chatist. Máttáátteijee lasseen koččâmuššáid láá västidmin eres-uv káidusmáttááttâshaavâ pargeeh. Tijmijd ij taarbâš almottâttâđ muuneeld. Oppâtijmeh vyerkkejuvvojeh já vuárkkáliŋkkâ almostittoo tiijmij maŋa čujottâsâst <a href="http://www.saamenetaopetus.com/tapahtumia" target="_blank" rel="noreferrer noopener">www.saamenetaopetus.com/tapahtumia</a>.   </p>



<p>Tärhibeh ravvuuh tijmijd uásálistem várás láá almostittum sehe káidusmáttááttâshaavâ <a href="https://www.saamenetaopetus.com/" target="_blank" rel="noreferrer noopener">nettisiijđoin </a> já <a href="https://www.facebook.com/saameaetayhteyksin/" target="_blank" rel="noreferrer noopener">Facebookist</a>.   </p>



<p><strong>Sämikielâi káidusmáttááttâs piiloothaahâ</strong> lii Ucjuv kieldâ haldâšem já Sämitige koordinistem. Piiloothaavâ ruttâd máttááttâs- já kulttuurministeriö. Piiloothaavâ ulmen lii pyerediđ sämimáttááttâs finnim sämmilij päikkikuávlu ulguubeln.  </p>



<p>Haahâ addel kyehti okkotijme vuáđumáttááttâs/luvâttâhškovlim tievâsmittee sämikielâ máttááttâs káidusohtâvuođáin pirrâ Suomâ. Taan tove sämikielâ máttááttâs finnee haavâ peht 105 uápped. Haahâ lii finnim jotkâruttâdem 31.8.2023 räi. Luuhâmihán 2022–2023 almottâttâm liäkkoo vuod kiđđâtäälvi 2022.  </p>



<p>Sämikielâi oho viettip 25.-31.10.2021 já <a href="https://www.samediggi.fi/events/saamen-kielten-viikko-2020/" target="_blank" rel="noreferrer noopener">Sämitigge lii povdim</a> puohâid uásálistiđ teemaookon ovdâmerkkân orniimáin tábáhtusâid já pyehtimáin sämikielâid uáinusân. Kielâlávgumtiijmij lasseen sämmilâšvuotân já sämikieláid puáhtá uápásmuđ <a href="https://www.oktavuohta.com/" target="_blank" rel="noreferrer noopener">Oktavuohta – sämmilâštiätu máttááttâsân</a> -nettisiijđoin, mast lii valjeest teemamateriaal máttááttâsân. </p>



<p>Toos lasseen tun puávtáh tiiláđ sämmilâšfáádá miäldásijd škovlâkollimijd, moobiilspeelâid já hárjuttâskoortâid <a href="https://dihtosis.fi/" target="_blank" rel="noreferrer noopener">Dihtosis</a> -haavâ nettisiijđoin.  </p>



<h4 class="wp-block-heading"><strong>Lasetiäđuh:</strong>  </h4>



<p>Satu Pieski, hahâhovdâ  <br/><a href="mailto:satu.pieski@edu.utsjoki.fi" target="_blank" rel="noreferrer noopener">satu.pieski@edu.utsjoki.fi <br/></a>040 5466 514  </p>



<p>Anni-Sofia Niittyvuopio, hahâkoordinaattor  <br/><a href="mailto:anni-sofia.niittyvuopio@samediggi.fi" target="_blank" rel="noreferrer noopener">anni-sofia.niittyvuopio@samediggi.fi <br/></a>040 5843 098  </p>



<p><a href="http://www.saamenetaopetus.com/" target="_blank" rel="noreferrer noopener">www.saamenetaopetus.com  <br/></a><a href="http://www.oktavuohta.com" target="_blank" rel="noreferrer noopener">www.oktavuohta.com</a> </p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
