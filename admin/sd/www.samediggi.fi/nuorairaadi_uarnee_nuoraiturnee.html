<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-69790 post-loop-1 post-parity-odd post-entry-last single-big with-slider post-69790 post type-post status-publish format-standard has-post-thumbnail hentry category-nuorah category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/10/13/nuorairaadi-uarnee-nuoraiturnee/?lang=an" rel="bookmark" title="Permanent Link: Nuorâirääđi uárnee nuorâiturnee">Nuorâirääđi uárnee nuorâiturnee			<span class="post-format-icon minor-meta"/>	</a></h1></header><div class="entry-content" itemprop="text">
<p>Nuorâirääđi uárnee čohčuv 2022 säminuoráid uáivildum astoäigitooimâ turnee. Nuorâirääđi proojeektpargen lii algâttâm Miia Ruokojärvi.</p>



<p>Miia Ruokojärvi algâttij čohčâmáánu aalgâst nuorâirääđi proojeektpargen. Suu pargoid kulá iärásij juávhust sämikielâlii já kulttuurmiäldásii astoäigitooimâ ovdedem oovtâstpargoost nuorâirađđijn já säminuoráid uáivildum nuorâi astoäigitooimâ turnee vuávám já olášuttem. Ulmen lii nanodiđ sämikielâlii nuorâikulttuur já ruokâsmittiđ nuorâid kevttiđ sämikielâid meid astoääigi.</p>



<p>– Lii suotâs peessâđ porgâđ säminuorâiguin. Mun lam jieš meddâl uccâ päikkikoddeest, kost ij lah lamaš sämikielâlâš astoäigitoimâ. Projektist porgâm oro te eromâš tehálâžžân, iätá nuorâirääđi proojeektpargee Miia Ruokojärvi.</p>



<p>– Mun tuáivum, ete nuuvt maŋgâ säminuorâ ko máhđulâš uásálist mii ornim tooimân. Toimâ vuávájuvvoo nuorâi tuoivui mield já siskáldâssân láá iärásij juávhust sämityejeh, lyevdispeelah já oovtâst orroom. Muu škovliittâs lii pivtâstemsyergi artesaan, te kieđâiguin porgâm já kietâtyejeh láá-uv luándulâš teema turnee ääigi, Ruokojärvi juátká.  </p>



<p>Turnee olášuttoo čoovčâ ääigi sämikuávlu kieldâin já sämikuávlu ulguubeln algâmuddoost smiettum päikkikodeh láá Oulu, Helsig, Tampere já Jyväskylä. Turnee ovdánem puáhtá čuávvuđ Sämitige já nuorâirääđi nettisiijđoin sehe nuorâirääđi Instagramist já Facebookist. Turnee vuáváámist mij anneep Ijâttes Ijjâ -festivaal ääigi nurrum ideaid nuorâirääđi tooimâ várás.</p>



<p>– Nuorâirääđi ulmen lii lamaš maaŋgâi iivij ääigi fastâdittiđ sämikielâlii já kulttuurmiäldásii nuorâipargo. Nuorâiturnee ääigi mij peessâp servâđ nuorâi juávkun, mutâ meid uápásmuđ kieldâi nuorâipaargon já čuávdiđ oovtâstpargo vááijuvvuođâid, moh láá puáttám oovdân mii oovdeb čielgiittâsâin, iätá nuorâirääđi saavâjođetteijee Anni-Sofia Niittyvuopio</p>



<p>Nuorâirääđi ulmen lii algâttiđ turnee vuáđuld puáttee ive haavâ, mon ääigi nanodeh sämikielâlii nuorâikulttuur, lasetteh oovtâstpargo kieldâ tuáimeiguin já selvâtteh sämikielâlii nuorâikoordinaattor pálkkááttem Sämitiigán. Koordinaattor ovdedičij sämikielâlii ja sämmilâš kulttuurân vuáđuduvvee nuorâipargo juksâmvuođâ sämmilij päikkikuávlu kieldâin ovdâmerkkân nuuvt, ete ovdeduvvoo malli faallâđ päikkikuávlu kieldáid sämikielâlii nuorâipargo uástupalvâlussân.</p>



<h4 class="wp-block-heading" id="h-lasetiaduh"><strong>Lasetiäđuh:</strong></h4>



<p>Anni-Sofia Niittyvuopio<br/>nuorâirääđi saavâjođetteijee<br/>anni-sofia.niittyvuopio(a)samediggi.fi<br/>040 610 7905</p>



<p>Miia Ruokojärvi<br/>nuorâirääđi proojeektpargee<br/>miia.ruokojarvi(a)samediggi.fi<br/>040 537 8481</p>



<p>Elli-Marja Hetta<br/>nuorâičällee<br/>elli-marja.hetta(a)samediggi.fi<br/>050  382 5179</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
