<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-15164 post-loop-1 post-parity-odd post-entry-last single-big with-slider post-15164 post type-post status-publish format-standard has-post-thumbnail hentry category-cuakkimeh category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2018/08/20/samitige-stivra-kiedavusai-cialkkamusmacattas-ja-valmastalai-9-mialdasijd-radadalmijd/?lang=an" rel="bookmark" title="Permanent Link: Sämitige stivrâ kieđâvušâi ciälkkámušmacâttâs já valmâštâlâi 9 § miäldásijd ráđádâlmijd">Sämitige stivrâ kieđâvušâi ciälkkámušmacâttâs já valmâštâlâi 9 § miäldásijd ráđádâlmijd			<span class="post-format-icon minor-meta"/>	</a></h1></header><div class="entry-content" itemprop="text"><p>Sämitiggelaavâ nubásmittem valmâštâllee pargojuávkku lii kesimáánust 2018 almostittám iävtuttâsis sämitiggelaahân, mon vuáđuld valmâštâllum haldâttâs oovdânpyehtimhammiittâs lii lamaš viijđes ciälkkámušrieggest syeinimáánust 2018. Oovdânpyehtim lii maaŋgâin oosijn kompromis, ijge Sämitigge lah vala adelâm lopâlii uáivilis oovdânpyehtim siskáldâsâst. Oovdânpyehtimhammiittâs lii kieđâvuššum Sämitige stiivrâst já äššitobdeelävdikuudijn já tast tuálih sämitiggelaavâ 9 § miäldásijd ráđádâlmijd riehtiministeriöin.</p>
<p>– Algâaalmugvuoigâdvuođâ äššitobdei, sämisiärváduvvâst finnejum macâttâs já Sämitige äššitobdeelävdikuudij uáivilij vuáđuld oro lemin čielgâs, ete Sämitigge ij pyevti tuhhiittiđ oovdânpyehtimhammiittâs tagarin, ko tot lii, paahud saavâjođetteijee Tiina Sanila-Aikio.</p>
<p>– Stivrâ pahudij čuákkimstis, ete sämisiärváduv já Sämitige äššitobdeelävdikuudij macâttâs lii lamaš uáli čielgâs já sij viggeh väldiđ macâttâs huámášumán lahâiävtuttâs čuávvoo kieđâvuššâmmudoin, iätá I värisaavâjođetteijee Heikki Paltto.</p>
<p>Ovdilgo tuálvu oovdânpyehtimhammiittâs Sämitige tievâsčuákkim kieđâvušmân lopâlii miärádâstoohâm várás, te Sämitige stivrâ oovdânpuáhtá nubástusâid, moi mield oovdânpyehtim västid pyerebeht Sämitige já sämisiärváduv uáinu uđâsmittemnáál laavâ siskáldâsâst já  västidičij meid oles uđâsmittempargo ulmen asâttum aalmugijkoskâsij kenigâsvuođâi vátámâššáid.</p>
<p>– Sämitige stivrâ oovdânpuáhtá eereeb iärásij, ete čuávvoo vaaljâid kolgâččij toollâđ nubásmittemnáál oovdânpuohtum 3 § miäldásii jienâvuoigâdvuođâ miäruštâllâm mield, já ete tärhisteh 9 § ohtsâštoimâ- já ráđádâllâmkenigâsvuođâ sehe njuolgimlävdikode nomâttem sämisiärváduvvâst finnejum macâttâs vuáđuld, lasseet II värisaavâjođetteijee Tuomas Aslak Juuso.</p>
<p>Sämitige vaaljâpaje tehálumos kuhes áigáduv ulme lii sämmilij jiešmeridemvuoigâdvuođâ ovdedem. Eidu sämitiggelaahâ lii taan ulme juksâm várás puoh tergâdumos aalmuglii lahâasâttem uási. Sämitiggelaavâ siskáldâs uđâsmittem lii sämmilij tááhust eromâš merhâšittee uđâsmittem.</p>
<p><strong>Lasetiäđuh:</strong></p>
<p>Sämitige saavâjođetteijee Tiina Sanila-Aikio puh. 050 300 1780, tiina.sanila-aikio(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
