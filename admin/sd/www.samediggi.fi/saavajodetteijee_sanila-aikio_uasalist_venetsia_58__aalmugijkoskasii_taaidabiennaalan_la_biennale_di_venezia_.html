<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-24994 post-loop-1 post-parity-odd post-entry-last single-big  post-24994 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/05/06/saavajodetteijee-sanila-aikio-uasalist-venetsia-58-aalmugijkoskasii-taaidabiennaalan-la-biennale-di-venezia/?lang=an" rel="bookmark" title="Permanent Link: Saavâjođetteijee Sanila-Aikio uásálist Venetsia 58. aalmugijkoskâsii taaiđâbiennaalân (La Biennale di Venezia)">Saavâjođetteijee Sanila-Aikio uásálist Venetsia 58. aalmugijkoskâsii taaiđâbiennaalân (La Biennale di Venezia)			<span class="post-format-icon minor-meta"/>	</a></h1></header><div class="entry-content" itemprop="text"><p><strong>Suomâ Sämitige saavâjođetteijee Tiina Sanila-Aikio uásálist Venetsia 58. aalmugijkoskâsii taaiđâbiennaalân (La Biennale di Venezia) 7.-9. vyesimáánu 2019. Saavâjođetteijee uásálist tábáhtusân oovtâst Taažâ já Ruotâ Sämitiigij saavâjođetteijei Aili Keskitaloin já Per-Olof Nuttijn sehe Taažâ Sämitige stiivrâ jeessân Henrik Olsenáin.</strong></p>
<p>Saavâjođetteijee Sanila-Aikio uásálist ei. Nykytaiteen museo Kiasma pyevtittem Tave-eennâmlii paviljoŋg čáitálduv sehe Suomâ Alvar Aalto -paviljooŋgist uáinimnáál orroo <em>A Greater Miracle of Perception</em> -čáitálduv lekkâmáid.</p>
<p>– Mun vuárdám moovtâ ete uáinám sämmilij taiđârij taiđuu uássin taaiđâbiennaal. Sämmilâštaiđuu maaŋgâpiälásâšvuotâ já -tásásâšvuotâ kiäsut aalmugijkoskâsávt, já lii hirmâd šiev, ete Pieski já West uásálistev biennaalân, illood saavâjođetteijee Sanila-Aikio.</p>
<p>Suomâ Alvar Aalto -paviljooŋgist uáinimnáál orroo Miracle Workers -kollektiv vuossâmuu ohtsii čáitálduvâst <em>A Greater Miracle of Perception</em> lává mieldi taaiđâr <strong>Outi Pieski</strong> já mainâstâllee já  elleekoverähtee <strong>Suvi West</strong>. Outi Pieski pááikánčonnum tyeji <em>Ovdavázzit – Forewalkers</em> (2019) paajeed oovdân sämmilij  aalmuglâšstaatâi raajij rasta jottáám kámppádâllâm jiešmeridemvuoigâdvuođâst aassâmkuávlus enâmáid já čassijd. Tyeji tiäddut, ete eellim já jotteem kalga vuáđuduđ kilelis paldâlâselimân kuávlu luándutárbuiguin.</p>
<p>Toos lasseen čáitálduvâst lii viiđâ uánihisfiilmâst šaddee tyeji <em>The Killing of Čáhcerávga</em> (2019), mast Miracle Workers kollektiv jesâneh totkeh tottâlmettumvuođâ potentiaal puáris jurdâččemmaalijn. Elleekooveest muštâleh siärvuslijd pođoimainâsijd. Luuvâ lase čáitálduvâst <a href="https://frame-finland.fi/venetsian-biennaali/venetsian-biennaali-2019/">Frame Finland -siijđoin</a>.</p>
<p><a href="https://www.labiennale.org/en">Venetsia taaiđâbiennaal</a> lii moodeern taiđuu aalmugijkoskâsâš stuorrâ kejâstâh, mii uárnejuvvoo jyehi nubbe ive. Biennaal šadda iänááš čáitálduvâin, moh láá paviljoŋgijn, maid staatah láá iivij mield huksiittâm. Vuossâmuš Venetsia taaiđâbiennaal uárnejui ive 1895.</p>
<p> </p>
<h5><strong>Lasetiäđuh:</strong></h5>
<p>Sämitige saavâjođetteijee Tiina Sanila-Aikio puh. 050 300 1780, <a href="mailto:tiina.sanila-aikio@samediggi.fi">tiina.sanila-aikio(at)samediggi.fi</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
