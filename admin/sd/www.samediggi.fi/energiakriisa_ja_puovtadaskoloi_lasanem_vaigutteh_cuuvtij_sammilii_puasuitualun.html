<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-69354 post-loop-1 post-parity-odd post-entry-last single-big with-slider post-69354 post type-post status-publish format-standard has-post-thumbnail hentry category-ialattas-ja-vuoigadvuota category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/09/29/energiakriisa-ja-puovtadaskoloi-lasanem-vaigutteh-cuuvtij-sammilii-puasuitualun/?lang=an" rel="bookmark" title="Permanent Link: Energiakriisâ já puovtâdâskoloi lasanem vaigutteh čuuvtij sämmilii puásuituálun">Energiakriisâ já puovtâdâskoloi lasanem vaigutteh čuuvtij sämmilii puásuituálun			<span class="post-format-icon minor-meta"/>	</a></h1></header><div class="entry-content" itemprop="text">
<p>Sämitigge teeivâi eennâm- já meccituáluministeriö kansliahoovdâ Husu-Kallio koskoho 28.9.2022 Helsigist. Teivâm fáddán lâi energiakriisâ já inflaatio vaikuttâsah sämmilii puásuituálun. Puásuituálu kuáhtám koloi lasanem aasât iäláttâs hárjutteijeid eromâš hästee ekonomâlii tilán.</p>



<p>Puásuituálu puovtâdâskoloid lii lasettâm iärásij juávhust šleeđgâ, puáldimamnâsij já uástufuođâr hoodij eromâš stuorrâ tivrum. Lasanem koloh tiäduttuvvojeh eromâšávt sämmilij päikkikuávlu palgâsijn, main puásuituálu vuáđuduvá poccui oovtmanolii kuáđutmân já kooskah láá kuheh.</p>



<p>– Puásui-iäláttâs ij lah vala tuoibâm ovdebij spiekâstâstaalvij tovâttem ekonomâlijn táápuin já tääl mij lep vuod uđđâ kriisâ oovdâst. Puáhtá anneeđ, ete puásuituálu puovtâdâskoloi lasanem uáivild puásuituálleid eromâš stuorrâ ekonomâlijd táápuid já joba meerridmijd joskâđ puásui-iäláttâs, iätá Sämitige 2. värisaavâjođetteijee Leo Aikio.</p>



<p>Sämitigge ana tehálâžžân tom, ete eennâm- já meccituáluministeriöst seelvâtškyetih tállân, ete maht pyehtih puáttee täälvi čuosâttiđ torjuu eromâšávt sämmilii puásuituálun olmâ ääigi. Tiileest, mast puásuituállei ekonomâlâš vääri lii kevttum loopân jo ovdebij taalvij ääigi, te sajanmáávsuh, moh máksojeh maajeeldkietân, iä innig kááju taid puásuituálleid, kiäh tuođâi kärttih smiettâđ iäláttâs joskâm, ko tot pyevtit ekonomâlii táápu.</p>



<p>– Mun lam tuođâi huolâstum sämmilii puásuituálu puátteevuođâst. Lasanem puovtâdâskoloid iä paste tuárvi kompensistiđ aaleedmáin poccuupiärgu hade, peic toorjâtooimah annojeh meid staatâst,  vâi pastep turviđ iäláttâs jotkum, juátká Aikio.</p>



<p>Uáiviminister Marin haldâttâs ohtân ulmen lii ovdediđ puásuituálu ovdánem kyeditteijee, kilelis já kulttuurlávt mávsulii iäláttâssân. Puásuituálust lii tehálâš rooli eromâšávt tavemuu Suomâ purrâmuštorvolâšvuođâ uáinust já iäláttâs kalga tarkkuđ já anneeđ áárvust meid Suomâ huolâttâsvisesvuotân vaikutteijee tahhen, eromâšávt tááláá maailmpooliitlii tiileest.</p>



<p><a href="https://dokumentit.solinum.fi/samediggi/download/?d=dokumenttipankki/kirjeet_ja_muistiot/elinkeino_ja_oikeus/toimikausi_2020-2023/taustamuistio_energiakriisin_ja_kustannusten_nousun_vaikutuksista_saamelaiseen_poronhoitoon_final.pdf">Tuáváášmuštottemčaalâ energiakriisâ já koloi lasanem vaikuttâsâin sämmilii puásuituálun (suomâkielân)</a></p>



<h4 class="wp-block-heading" id="h-lasetiaduh">Lasetiäđuh:</h4>



<p>Leo Aikio<br/>II värisaavâjođetteijee<br/>040 621 6505<br/><a href="mailto:leo.aikio@samediggi.fi">leo.aikio@samediggi.fi</a></p>



<p>Sarita Kämäräinen<br/>iäláttâs- já pirâslahâčällee<br/>040 186 7258<br/><a href="mailto:sarita.kamarainen@samediggi.fi">sarita.kamarainen@samediggi.fi</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
