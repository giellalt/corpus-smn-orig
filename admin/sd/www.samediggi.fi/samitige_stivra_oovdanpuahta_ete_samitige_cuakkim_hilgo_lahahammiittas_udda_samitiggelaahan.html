<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-16056 post-loop-1 post-parity-odd post-entry-last single-big with-slider post-16056 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2018/09/14/samitige-stivra-oovdanpuahta-ete-samitige-cuakkim-hilgo-lahahammiittas-udda-samitiggelaahan/?lang=an" rel="bookmark" title="Permanent Link: Sämitige stivrâ oovdânpuáhtá, ete Sämitige čuákkim hilgo lahâhammiittâs uđđâ sämitiggelaahân">Sämitige stivrâ oovdânpuáhtá, ete Sämitige čuákkim hilgo lahâhammiittâs uđđâ sämitiggelaahân			<span class="post-format-icon minor-meta"/>	</a></h1></header><div class="entry-content" itemprop="text"><p><strong>Sämitige stivrâ meridij oovdânpyehtiđ Sämitige čuákkimân, ete tot hilgoččij haldâttâs oovdânpyehtim sämitiggelaavâ nubásmitmân. Sämitige stivrâ ana, ete sämitiggelaavâ 9 ceehi miäldásâš ráđádâllâmkenigâsvuotâ ij lah olášum ääšimiäldásávt.</strong></p>
<p>– Sämitigge oonij 9 ceehi miäldásii ráđádâlmist 30.8., ete tot ráđádâllâm ij lamaš ko tuš peri teknisâš kuullâmtilálâšvuotâ ijge tot tiävdám sämitiggelaavâ 9 ceehi tárguttâs olmâ ráđádâlmist, muštâl Sämitige saavâjođetteijee Tiina Sanila-Aikio.</p>
<p><a href="https://www.samediggi.fi/wp-content/uploads/2018/09/Sakael32018_Liite-11.pdf">Luuvâ Sämitige oles vástádâs 14.9. staatârááđán </a><a href="https://www.samediggi.fi/wp-content/uploads/2018/09/Sakael32018_Liite-11.pdf"> </a><a href="https://www.samediggi.fi/wp-content/uploads/2018/09/Sakael32018_Liite-11.pdf">täst (</a><a href="https://www.samediggi.fi/wp-content/uploads/2018/09/Sakael32018_Liite-11.pdf">suomâkielân)</a><a href="https://www.samediggi.fi/wp-content/uploads/2018/09/Sakael32018_Liite-11.pdf">.</a></p>
<p>– Riehtiministeriö já Sämitigge láá oovtâst ráhtám <a href="https://oikeusministerio.fi/documents/1410853/4735105/SaK%C3%A4L9%C2%A7_Neuvotteluvelvollisuus_Muistio.pdf/1e7c49d2-e911-4cbf-8733-112a00241b36/SaK%C3%A4L9%C2%A7_Neuvotteluvelvollisuus_Muistio.pdf.pdf">raavâmuštottemčalluu 9 ceehi miäldásii ráđádâllâmlattiimist</a> já lii-uv uáli läitittettee, ete sämitiggelaahân kyeskee ráđádâlmist ráđádâllâmkenigâsvuotâ ij olášum teikâ Sämitige ráđádâllâmpivdemáid iä miettâm, juátká Sanila-Aikio.</p>
<p>Toimâkode pargo čuávvumjuávhuiguin ovdánij tälviv 2017-2018, mutâ aalgâ rääjist toimâkoddeest lijjii tiäđust pargo vátávumos sajeh. Tondiet <a href="https://www.samediggi.fi/wp-content/uploads/2018/09/Saamelaisk%C3%A4r%C3%A4jien-hallitus-6-2018-p%C3%B6yt%C3%A4kirja.pdf">Sämitigge luovânij-uv ráđádâlmijn</a>, mutâ uáiviminister avžuuttâsâst <a href="https://www.samediggi.fi/wp-content/uploads/2018/09/Saamelaisk%C3%A4r%C3%A4jien-hallitus-7-2018-p%C3%B6yt%C3%A4kirja.pdf">meridij kuittâg-uv juátkiđ ráđádâlmijd</a>. Toimâkodde kuođij smiettâmuš ciälkkámušâi adelem várás kesimáánust 2018.</p>
<p>– Sämitigge kale piivdij merkkiđ toimâkode 13.6. tollum čuákkim pevdikiirján, ete čuávvoo vaaljâi olášuttem tááláá laavâ vuáđuld lii pargojuávhu finnim toimânadelem vuástásâš já siämmást ton Suomâ haldâttâs já Sämitige koskâsii ohtsâšibárdâs vuástásâš, moos pargojuávhu asâttem vuáđudui,  looppât Sanila-Aikio.</p>
<p>Sämitige stivrâ ana, ete laahâ Sämitiggeest lii tergâdumos laahâ sämmilij jieijâs kielân já kulttuurân kyeskee jiešhaldâšem, jiešhaldâšem ornijdem já ton peht oles sämmilij jiešhaldâšem uáinust. Laahâ Sämitiggeest olášut sämmiláid algâalmugin Suomâ vuáđulaavâst tähidum vuoigâdvuođâid. Sämitiggelaavâ hástuseh sehe nubástustáárbuh láá maaŋgâin oosijn lamaš tiäđust joba laavâ asâttem rääjist. Sämitige prioriteettin lii lamaš jo maaŋgâ vaaljâpaje uđâsmittiđ laavâ Sämitiggeest.</p>
<p><strong>Lasetiäđuh:</strong></p>
<p>Sämitige saavâjođetteijee Tiina Sanila-Aikio puh. 050 300 1780, <a href="mailto:tiina.sanila-aikio@samediggi.fi">tiina.sanila-aikio(at)samediggi.fi</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
