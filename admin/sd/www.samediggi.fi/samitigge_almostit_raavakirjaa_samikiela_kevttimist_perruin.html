<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-54160 post-loop-1 post-parity-odd post-entry-last single-big with-slider post-54160 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/02/23/samitigge-almostit-raavakirjaa-samikiela-kevttimist-perruin/?lang=an" rel="bookmark" title="Permanent Link: Sämitigge almostit raavâkirjáá sämikielâ kevttimist perruin">Sämitigge almostit raavâkirjáá sämikielâ kevttimist perruin			<span class="post-format-icon minor-meta"/>	</a></h1></header><div class="entry-content" itemprop="text">
<p>Sämitigge almostit kirjáá ”Lii-uv kielâ pääihist? Sämikielâ sirdem párnážân”. Kirjááš lii rahtum sämikielâlij perrui várás, mutâ tot lii ävkkin meid ovdâmerkkân áámmátulmuid, kiäh kuáhtájeh sämmilâšperruid sosiaal- já tiervâsvuođâpalvâlusâi peht. Kirjáást kieđâvuššoo sämikielâ kevttim perrust uccvávváást nuorâvuođâ räi.</p>



<p>Raavâkirjááš almostittoo, tastko tiätu sämikielâi sirdemist suhâpuolvâst nuubán sierâlágán peerâtiilijn já eellimtiilijn lii fálusist viehâ uccáá já tom sáttá leđe vaigâd iberdiđ. Kyevtkielâlâšvuotâtiätu, mii Suomâst lii älkkeht finnimnáál vuod valdâl aaibâs nubelágán kielâtiilijd ko taid, main sämmiliih eelih. Vanhimeh iä ain kaavnâ jieijâs aargâst tárbulii torjuu sämikielâ sirdemân, párnáá kieldâovdánem já kielâlij vuoigâdvuođâi pyerrin.  Sämitige I värisaavâjođetteijee Anni Koivisto tuáivu, ete raavâkirjááš lasseet tiäđu:</p>



<p>– Mij tuáivup, ete kirjááš jieijâs uásild tuávŋá taid tubdâstum vááijuvvuođâid já movtijdit sierâlágán kielâtiilijn orroo perruid toimâđ pyeremuu máhđulii vuovvijn. Lii tehálâš, ete pargo kielâ oovdân pargoo maaŋgâ sierâ tääsist ain perrui aargâst ohtsâškode kielâpirrâdâhân, vâi uđđâ kielâsárnoi suhâpuolvâ puáhtá šoddâđ čiävlán jieijâs kielâst já kulttuurist.</p>



<p>Suomâbeln lii ovdil almostum ohtâ raavâkirjááš siämmáá fáádást, Stukes ive 1993 almostittem já Aino Snellman já Kerttu Vuolab čáállám <em>Puhu omaa kieltäsi lapsellesi – Hála mánnásat iežat eatnigiela. </em>Tääl almostittemnáál raavâkirjááš lii Suomâst sarnum sämikielân já suomâkielân.</p>



<p>Almostittem lii toohâm máhđulâžžân máttááttâs- já kulttuurministeriö toorjâ, mon Sämitigge finnij uássin vijđásub haavâ OA aalmugijkoskâsij kielâi teemaive 2019 kunnen. Tekstâoosijd lii nuurrâm kielâtotkee FT Annika Pasanen. Kirjáást láá mieldi kulmâ sämmilâšperruu, kiäh jyehih feerimijd sämikielâ sárnumist párnáid sierâlágán tiilijn.</p>



<p>Raavâkirjáá puáhtá luuhâđ nettiversion Sämitige nettisiijđoin:</p>



<div class="wp-block-columns is-layout-flex wp-container-5">
<div class="wp-block-column is-layout-flow" style="flex-basis:100%">
<div class="wp-block-group"><div class="wp-block-group__inner-container is-layout-flow">
<div class="wp-block-columns is-layout-flex wp-container-2">
<div class="wp-block-column is-layout-flow" style="flex-basis:100%">
<div class="wp-block-image"/>



<div class="wp-block-image"/>



<div class="wp-block-image"/>



<div class="wp-block-image"/>



<p/>
</div>
</div>
</div></div>
</div>
</div>



<p>Raavâkirjááš juáhhoo meid sämmilij päikkikuávlu kieldâi ravviittâhtooimâ peht perruid.</p>



<h4 class="wp-block-heading" id="h-laseti-uh">Lasetiäđuh:</h4>



<p>Sämitige I värisaavâjođetteijee Anni Koivisto, puh. +358 40 415 5969, anni.koivisto(at)samediggi.fi</p>



<p>Säämi kielâtorvočällee Anne Kirste Aikio, puh.  +358 40 707 5626, anne-kirste.aikio(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
