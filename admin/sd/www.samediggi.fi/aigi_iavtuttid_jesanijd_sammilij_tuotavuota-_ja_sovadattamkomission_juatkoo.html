<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-42599 post-loop-1 post-parity-odd post-entry-last single-big with-slider post-42599 post type-post status-publish format-standard has-post-thumbnail hentry category-tuotavuota-ja-sovadattamproosees category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/03/31/aigi-iavtuttid-jesanijd-sammilij-tuotavuota-ja-sovadattamkomission-juatkoo/?lang=an" rel="bookmark" title="Permanent Link: Äigi iävtuttiđ jesânijd Sämmilij tuotâvuotâ- já sovâdâttâmkomission juátkoo">Äigi iävtuttiđ jesânijd Sämmilij tuotâvuotâ- já sovâdâttâmkomission juátkoo			<span class="post-format-icon minor-meta"/>	</a></h1></header><div class="entry-content" itemprop="text"><p><strong>Jesânijd Sämmilij tuotâvuotâ- já sovâdâttâmkomission kiergân iävtuttiđ 17. vyesimáánu 2020 räi. Sämitigge já Nuorttâlij sijdâčuákkim meridáin juátkiđ ääigi spiekâstâhtile keežild.</strong></p>
<p>”Mij lep meridâm adeliđ laseääigi komissaarij iävtutmân, ko Sämitiggeest lii tárguttâssân orniđ ovdil miärádâstoohâm kulâmijd iävtuttum komissaarij valjiimist. Taan spiekâstâhtiileest ij lah máhđulâš orniđ kulâmijd, muštâl Sämitige saavâjođetteijee Tuomas Aslak Juuso miärádâsâst.</p>
<p>Komissiost kalgeh leđe jesâneh, kiäin lii eromâš máttu sämmilij eellimtiilijn, kielâst já kulttuurist. Staatârääđi aasât komissio čapo ohtsâšpargoost Sämitiggijn já Nuorttâlij sijdâčuákkimáin. Komissiost láá vittâ komissaar. Komissaarijn kyehti väljejuv staatârääđi iävtuttâsâst, kyehti väljejuv Sämitige iävtuttâsâst já ohtâ Nuorttâlij sijdâčuákkim iävtuttâsâst.</p>
<p>”Mij pivdep sämisiärváduv iävtuttiđ komissio jesânin ađai komissaarin tagarijd ulmuid, kiäid siärvádâh ana hiävulâžžân tooimân. Sämitige čuákkim pargon lii talle meridiđ kyevti komissaar iävtutmist staatârááđán, Sämitige I värisaavâjođetteijee Anni Koivisto juátká.</p>
<p>Nuorttâlij sijdâčuákkimân tohhum iävtuttâsah komissaarin kieđâvuššojeh Njellim-Kiäváájäävri já Njiävđám kuávlui nuorttâlij ohtâsâš sijdâčuákkimist, kost meriduvvoo oovtâ komissaar iävtutmist staatârááđán. “Čuákkim ornim ij lah spiekâstâhtiileest máhđulâš. Mij pivdep iävtuttâsâid nuorttâlijn já komissaarin iävtuttum ulmuuh puávdejuvvojeh sijdâčuákkimân kuullâm várás”, iätá nuorttâlij ovdâolmooš Veikko Feodoroff.</p>
<p>Tuotâvuotâ- já sovâdâttâmkomissio jesâneh láá ulmuuh, kiäin lii vijđes luáttámuš sehe sämmilii já syemmilii siärváduvâst. Jesâneh láá jiešmerideijeeh iäge oovdâst ton uásipele, mii lii sii iävtuttâm teikâ valjim. Komissio noomâtmist väldih täsipiälásávt huámášumán jieškote-uv säämi kielâjuávhuid. Komissio noomâtmist viggeh väldiđ huámášumán suhâpelij täsipiälásii ovdâstem.</p>
<p>Tuotâvuotâ- já sovâdâttâmproosees ulmen lii tubdâđ já árvuštâllâđ historjálii já tááláá olgoštem, meiddei staatâ suddâdempolitik, sehe vuoigâvuođâi luávkkimijd, čielgâdiđ maht toh vaigutteh sämmiláid já sii siärvádâhân tááláá tiileest já iävtuttiđ, maht sämmilij já Suomâ staatâ koskâsii sehe sämmilij koskânâs ohtâvuođâ puávtáččij ovdediđ.</p>
<p>Iävtuttâsâid Sämitiigán pivdeh 17.5.2020 räi jo-uv poostâ peht Sämitigge, Sajos, 99870 AANAAR tâi šleđgâpoostâ peht <a href="mailto:info@samediggi.fi">info@samediggi.fi</a>. Iävtuttum ulmui mietâmâš tooimân kalga visásmittiđ muuneeld tienuuvt, ete iävtuttum olmooš tiävdá lahtosin orroo <a href="https://dokumentit.solinum.fi/samediggi/?f=Dokumenttipankki%2FSaamelaisten%20totuus-%20ja%20sovintokomissio%2FEsitetyn%20henkil%C3%B6n%20suostumus">luámáttuv</a>.</p>
<p>Iävtuttâsâid Nuorttâlij sijdâčuákkimân pivdeh 17.5.2020 räi jo-uv poostâ peht Nuorttâlij sijdâčuákkim, Sevettijärventie 9080, 99930 SEVETTIJÄRVI tâi šleđgâpoostâ peht kolttien.kylakokous(at)saamisiidsaabbar.fi. Iävtuttum ulmui mietâmâš tooimân kalga visásmittiđ muuneeld tienuuvt, ete iävtuttum olmooš tiävdá lahtosin orroo <a href="https://www.kolttasaamelaiset.fi/web2017/wp-content/uploads/2020/02/Lomake_Esitetyn-komission-jasenen-suostumus-ja-tiedot.pdf">luámáttuv</a>.</p>
<ul>
<li>Sämmilij tuotâvuotâ- já sovâdâttâmkomissio <a href="https://dokumentit.solinum.fi/samediggi/?f=Dokumenttipankki%2FSaamelaisten%20totuus-%20ja%20sovintokomissio%2FMandaatti">mandaat</a></li>
<li><a href="https://www.samediggi.fi/2020/02/26/samitigge-pivda-iavtuttasaid-sammilij-tuotavuota-ja-sovadattamkomissio-jesanin/?lang=an">Sämitigge pivdá iävtuttâsâid Sämmilij tuotâvuotâ- já sovâdâttâmkomissio jesânin</a> (26.2.2020)</li>
<li><a href="https://www.kolttasaamelaiset.fi/kolttien-kylakokous-pyytaa-esityksia-saamelaisten-totuus-ja-sovintokomission-jaseniksi/">Nuorttâlij sijdâčuákkim pivdá iävtuttâsâid Sämmilij tuotâvuotâ- já sovâdâttâmkomissio jesânin </a>(28.2.2020)</li>
</ul>
<h5/>
<h5><strong>Lasetiäđuh</strong></h5>
<p><strong>Sämitigge<br/>
</strong>Saavâjođetteijee Tuomas Aslak Juuso, +358 40 687 3394, tuomas.juuso(at)samediggi.fi<br/>
I värisaavâjođetteijee Anni Koivisto, +358 40 415 5969, anni.koivisto(at)samediggi.fi</p>
<p><strong>Nuorttâlij sijdâčuákkim<br/>
</strong>Nuorttâlij ovdâolmooš Veikko Feodoroff, +358 50 396 1297, veikko.feodoroff(at)kolttasaamelaiset.fi</p>
<p><em>Kove: Anja Vest</em></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
