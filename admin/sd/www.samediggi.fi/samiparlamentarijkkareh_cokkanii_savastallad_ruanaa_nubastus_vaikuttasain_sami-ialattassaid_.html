<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-76432 post-loop-1 post-parity-odd post-entry-last single-big  post-76432 post type-post status-publish format-standard has-post-thumbnail hentry category-kansainvaliset-asiat-dav-an category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/06/08/samiparlamentarijkkareh-cokkanii-savastallad-ruanaa-nubastus-vaikuttasain-sami-ialattassaid/?lang=an" rel="bookmark" title="Permanent Link: Sämiparlamentarijkkáreh čokkânii savâstâllâđ ruánáá nubástus vaikuttâsâin sämi-iäláttâssáid ">Sämiparlamentarijkkáreh čokkânii savâstâllâđ ruánáá nubástus vaikuttâsâin sämi-iäláttâssáid 			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Čiččâd sämiparlamentarijkkárij konferens uárnejui Ruotâ Arvidsjaurist 30.  – 31.5.2023.  Konferensân uásálistii sämiparlamentarijkkáreh Suomâst, Ruotâst já Taažâst.  Taan ive teeman lijjii ruánáá nubástus já purrâmušsorjoomettumvuotâ.  Konferensist kullojii ei. äššitobdeeluvâldâlmeh pieggâvyeimi, mecciráhtálâšvuođâ sehe kuáivuttâhtooimâ vaikuttâsâin sämi-iäláttâssáid.</strong></p>



<p>Sämitige saavâjođetteijee Tuomas Aslak Juuso lii tuđâvâš, ete sämiparlamentarijkkáreh pessii vuot čokkâniđ já savâstâllâđ ohtsâš aašijn sehe hástusijn ruánáá nubástusâst, tastko tast láá čuuvtij háástuh sämikuávlu luánduriggoduvâi kevttim uáinimčievâst.   </p>



<p>– Ruánáá nubástus já toos lohtâseijee tooimâid kalga valmâštâllâđ vuáruvaiguttâsâst Sämitigijguin, vâi háitulâš vaiguttâsâid sämiohtsâškoodán puáhtá väldiđ huámmášumán já estiđ muuneeld.  Sämmilijn kalga leđe algâaalmugin tuođânálásâš máhđulâšvuotâ vaiguttiđ miärádâstohâmân, iätá Juuso.  </p>



<p>Arvidsjaur konferens tuhhiittij lasseen sämmilij ärbivuáválâš aassâmkuávlui luánduriggoduvâi ávhástâllâm sehe purrâmušsorjoomettumvuođâ kietâdâllee julgáštus, mon mield sämikuávlu luánduriggoduvâid ij uážu ávhástâllâđ sämmilij mieđâttáá.  Julgáštusâst lii vátámuššân ete sämikuávlust tuáimee uásipeleh rähtih olmoošvuoigâdvuođâstandardijd já –politiik, vâi sämmilij algâaalmugvuoigâdvuođâid puáhtá suojâliđ já kunnijâttiđ.  Lasseen julgáštus váátá Tave-enâmijd rähtiđ lavâlâš já olášuttum riehtisyeje sämmilij sosiaallâš pyereestvajemân.  </p>



<p>Säämi parlamentaarlâš rääđi toimâvuávám mield sämiparlamentarijkkárij konferens uárnejuvvoo jyehi kuálmád ive, já toos uásálisteh Suomâ, Taažâ já Ruotâ Sämitiigij jesâneh sehe Ruošâ peln sämmilij ovdâsteijee.  Ive 2020 konferens tollui Anarist pandemia tiet esken ive 2022.  Čuávuvâš konferens lii tárguttâs orniđ ive 2026.  Säämi parlamentaarlâš rääđi västid sämiparlamentarijkkárij konferens keevâtlâš orniimist.  </p>



<h4 class="wp-block-heading" id="h-lasetiaduh">Lasetiäđuh:</h4>



<p>Tuomas Aslak Juuso <br/>Saavâjođetteijee <br/>040 687 3394 <br/><a href="mailto:tuomas.juuso@samediggi.fi" target="_blank" rel="noreferrer noopener">tuomas.juuso@samediggi.fi</a>  </p>



<p>Inka Saara Arttijeff <br/>Aalmugijkoskâsâš aašij čällee <br/>050 574 7629 <br/>inka-saara.arttijeff@samediggi.fi </p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
