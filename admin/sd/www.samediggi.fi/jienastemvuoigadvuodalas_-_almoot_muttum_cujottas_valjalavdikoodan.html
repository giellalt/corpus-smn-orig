<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-32631 post-loop-1 post-parity-odd post-entry-last single-big with-slider post-32631 post type-post status-publish format-standard has-post-thumbnail hentry category-uddaseh-an category-vaaljalavdikode-tiadattasah" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/07/16/jienastemvuoigadvuodalas-almoot-muttum-cujottas-valjalavdikoodan/?lang=an" rel="bookmark" title="Permanent Link: Jienâstemvuoigâdvuođâlâš – Almoot muttum čujottâs valjâlävdikoodán">Jienâstemvuoigâdvuođâlâš – Almoot muttum čujottâs valjâlävdikoodán			<span class="post-format-icon minor-meta"/>	</a></h1></header><div class="entry-content" itemprop="text"><p><em>Čoovčâ 2019 sämitiggevaaljâin puáhtá jienâstiđ poostâ mield tâi maaccâtmáin äššikiirjijd valjâlävdikode toimâttâhân. Valjâäššikirjeh vuolgâttuvvojeh jienâstemvuoigâdvuođâláid kirjettum reivân Suomâ aalmugtiätuvuáhádâhân merkkejum čujottâsân.</em></p>
<p>Sämitiggevaaljâin jienâstemvuoigâdvuođâ almotteijee almottâskoortah láá vuolgâttum njuhčâmáánu aalgâst. Valjâlävdikodde lii finnim maassâd almottâskoortâid, moh iä lah juksâm jienâstemvuoigâdvuođâlijd. Eromâšávt olgoenâmijn ässei almottâskoortah láá puáttám ennuv maassâd.</p>
<p><strong>Jis tun tiäđáh, ete tust lii jienâstemvuoigâdvuotâ sämitiggevaaljâin jiehke lah finnim almottâskoortâ, vääldi ohtâvuođâ valjâlävdikoodán majemustáá syeinimáánu loopâst.</strong></p>
<p>Valjâäššikirjeh vuolgâttuvvojeh čohčâmáánu aalgâst. Valjâäššikirjeh vuolgâttuvvojeh kirjettum reivân, nuuvt ete toh puátih jienâstemvuoigâdvuođâlii aldemuu Poostâ palvâlemsajan. Valjâäššikiirjij viežâdijn viežžee kalga tuođâštiđ jieijâs persovnvuođâ. Kirjettum reeivâ puáhtá viežžâđ nube ulmuu peeleest tuše väldikirjijn. Väldikirjevuáđu kaavnah Poostâ nettisiijđoin. Meiddei väldikirjijn valduuttum viežžee kalga tuođâštiđ jieijâs persovnvuođâ.</p>
<p>Valjâäššikirjeh vuolgâttuvvojeh jienâstemvuoigâdvuođâláid Suomâ aalmugtiätuvuáhádâhân merkkejum čujottâsân. Valjâäššikiirjij vuolgâttem várás lii tehálâš, ete valjâlävdikoddeest lii jienâstemvuoigâdvuođâlii olmâ čujottâs. <strong>Jis tun lah varrim ive 2019 ääigi tâi tun lah kiäldám jieijâd čujottâstiäđui luovâttem, almoot muttum čujottâs sämitige valjâlävdikoodán majemustáá syeinimáánu loopâst.</strong> Mušte meiddei mutteđ čujottâs virgálávt. Tun puávtáh tärhistiđ maistraatist, ete tuu čujottâstiäđuh láá olmânáál (www.maistraatti.fi).</p>
<p>Lasetiäđuh</p>
<p>Sämitige valjâlävdikodde<br/>
Sämikulttuurkuávdáš Sajos<br/>
Menesjärventie 2A<br/>
99870 Aanaar<br/>
+358 10 839 3120, +358 10 839 3138<br/>
vaalit@samediggi.fi</p>
<p><a href="https://www.samediggi.fi/vaaljah-2019/?lang=an">www.samediggi.fi/vaaljah-2019/?lang=an</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
