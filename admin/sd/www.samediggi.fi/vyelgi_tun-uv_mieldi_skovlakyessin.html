<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-33975 post-loop-1 post-parity-odd post-entry-last single-big with-slider post-33975 post type-post status-publish format-standard has-post-thumbnail hentry category-nuorah category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/08/19/vyelgi-tun-uv-mieldi-skovlakyessin/?lang=an" rel="bookmark" title="Permanent Link: Vyelgi tun-uv mieldi škovlâkyessin">Vyelgi tun-uv mieldi škovlâkyessin			<span class="post-format-icon minor-meta"/>	</a></h1></header><div class="entry-content" itemprop="text"><p>Luuhâmpaje 2019-2020 škovlâkolliistâlmeh láá vyelgimin joton čohčâmáánu 17. peeivi. Eidu álgám luuhâmpaje loopâ räi lii ulmen olášuttiđ ohtsis 80 kolliistâlmid pirrâ Suomâ. Kolliistâlmin eelih 18-ihheed tiävdám säminuorah. Oulu kuávlust kyessin toimâm Teija Kaartokallio muštâl, ete kolliistâlmeh máttááttii meid suu. ”Lii lamaš  suotâs peessâđ feeriđ tom, ko luokkaast uáppeeh tuođâi kuldâleh já láá perustum sämifáádáin, maid máhđulávt iä kieđâvušâččii  ollágin kolliistâlmijttáá. Maaŋgâ kolliistâllâm maŋa lii šoddâm hirmâd luhostum tobdo, ko uáppeeh láá-uv vala pááccám koijâdiđ lase tâi muštâliđ njuolgist, ete mon hitruu lâi.”</p>
<p>Ohtâ kolliistâllâm pištá 75-90 minuttid, oppâlájádâs mield, já tondiet škovlâkolliistâlmeh heivejeh pyereest uáppeid tâi uálgipargon. ”Uáppee elimân kolliistâlmin eellim heivee pyereest. Kolliistâlmin puáhtá eelliđ eidu nuuvt ennuv já eidu talle ko olssis heivee, já ton suujâst toh láá-uv lamaš šiev lasetienâs aargân.”, muštâl Teija, ko sust koijâduvvoo, ete mon pyereest kolliistâlmeh šiettii moonnâm kiiđâ suu kalenderân.</p>
<p>Čoovčâ škovlâkolliistâllâmuuccâm lii ávus 30.8. räi. Eromâšávt uáivikaavpugkuávlun já Tamperen oceh uđđâ kuosijd. Uđđâ kuossijd uárnejuvvoo škovlim vuossaargâ 16.9. Helsigist Nuorten Akatemia tiilijn. Jyehi kolliistâlmist mäksih 54 euro päälhi sehe sajanmäksih mätkikoloid. Rijjâhámásijd ucâmušâid kalga toimâttiđ čujottâsân: minna.lehtola(at)samediggi.fi.</p>
<p>Škovlâkolliistâlmeh láá uási Sämitige nuorâirääđi já Nuorten akatemia Dihtosis- ohtsâšhaavâ, mon ulmen lii lasettiđ válduaalmug nuorâi tiäđu sämmilijn sierâlágán vuovijguin. Máttááttâs- já kulttuurministeriö ruttâd haavâ. Haahâ juátkoo 30.6.2020 räi.</p>
<p>Máren-Elle tooimâi meid škovlâkyessin kiđđuv 2019. Sun lii Nuorten Akatemia porgemáánu škovlâkyessi. <a href="https://www.nuortenakatemia.fi/kuukauden-kouluvierailija-maren-elle-lansman/">Tääbbin</a> tun puávtáh luuhâđ suu jurduid tooimâst.</p>
<p><strong>Lasetiäđuh:</strong></p>
<p>Proojeektpargee Minna Lehtola, tel: 010 839 3132 | +358 40 650 3620, minna.lehtola(a)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
