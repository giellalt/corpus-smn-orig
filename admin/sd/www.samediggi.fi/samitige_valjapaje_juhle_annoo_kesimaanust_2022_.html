<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-65382 post-loop-1 post-parity-odd post-entry-last single-big with-slider post-65382 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/05/24/samitige-valjapaje-juhle-annoo-kesimaanust-2022/?lang=an" rel="bookmark" title="Permanent Link: Sämitige valjâpaje juhle annoo kesimáánust 2022 ">Sämitige valjâpaje juhle annoo kesimáánust 2022 			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Sämitige valjâpaje 2020-2023 juhle annoo Säämi kulttuurkuávdáš Sajosist 17. kesimáánu 2022 tme 11 rääjist. Puohah láá puávdejum čuávvuđ juhle njuolgâ vuolgâttâs peht.</strong> </p>



<p>– Mun vuárdám iloin, ete mij peessâp viijmâg čokkâniđ já ávudiđ taam valjâpaje. Tääl mij lep valjâpaje pelimuddoost já lii pyeri muddo pisániđ juhlođ, iätá Sämitige saavâjođetteijee Tuomas Aslak Juuso. </p>



<p>Juhle ääigi mij peessâp navdâšiđ čepis sämmilâštaaiđârij oovdânpyehtimijn pirrâ sämikuávlu. Juhleest lávdásteh ei. Ingá-Máret Gaup-Juuso, Anna Morottaja, Nils-Heikki Paltto sehe Anna Lumikivi. Lasseen mij peessâp juhleest čuávvuđ Auri Ahola tánssám sehe Niillas Holmberg já Ima Aikio tivtâstem.  </p>



<p>Peiviohjelm looppât Sämitige saavâjođetteijei savâstâllâm. Sämitige ovdebááh saavâjođetteijeeh Klemetti Näkkäläjärvi já Tiina Sanila-Aikio sehe tááláš saavâjođetteijee Tuomas Aslak Juuso savâstâleh puudâin, moh láá pááccám pyeremustáá mielân sii jieijâs paajeest. </p>



<p>Maŋeláá ohjelmist lii Tundra Electro juhlekonsert. Juhle oles ohjelm almostuvá Sämitige nettisiijđoin <a href="https://www.samediggi.fi/valjapaje-juhle/?lang=an">www.samediggi.fi/valjapaje-juhle</a>. </p>



<p>Valjâpaje juuhlán pääihi oolâ láá puávdejum sämisiärváduv jesâneh, sämmilâšohtsâškode vaikutteijeeh, Suomâ staatâ sehe sierânâs oovtâstpargopeelij ovdâsteijeeh. Juhletilálâšvuotân jieijâs tiervuođâid pyehtih uáiviminister Sanna Marin sehe Taažâ já Ruotâ Sämitige ovdâsteijeeh. </p>



<p>Juhle piäsá čuávvuđ njuolgâ vuolgâttâssân čujottâsâst <a href="http://www.sajos.fi/live" target="_blank" rel="noreferrer noopener">www.sajos.fi/live</a>.  </p>



<h4 class="wp-block-heading" id="h-lasetiaduh"><strong>Lasetiäđuh:</strong> </h4>



<p>Tuomas Aslak Juuso <br/>Saavâjođetteijee  <br/>040 687 3394 <br/>tuomas.juuso@samediggi.fi   </p>



<p><em>Kove: Ellen-Maarit Juuso</em></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
