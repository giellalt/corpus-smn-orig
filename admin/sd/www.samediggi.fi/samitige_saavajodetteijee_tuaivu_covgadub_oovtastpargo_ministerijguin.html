<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-62601 post-loop-1 post-parity-odd post-entry-last single-big  post-62601 post type-post status-publish format-standard has-post-thumbnail hentry category-saavah category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/02/06/samitige-saavajodetteijee-tuaivu-covgadub-oovtastpargo-ministerijguin/?lang=an" rel="bookmark" title="Permanent Link: Sämitige saavâjođetteijee tuáivu čovgâdub oovtâstpargo ministerijguin">Sämitige saavâjođetteijee tuáivu čovgâdub oovtâstpargo ministerijguin			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Säämi aalmugpeeivi saavâstis 6.2.2022 Sämitige saavâjođetteijee tuáivu čovgâdub oovtâstpargo njuolgist ministerijguin. Toos lasseen saavâst pottii oovdân ei. šoŋŋâdâhnubástus tovâttem hástuseh sämmilâšiäláttâssáid, tárbu sämitiggelaavâ nubástusân sehe tuotâvuotâ- já sovâdâttâmkomissio porgâškyettim.</strong></p>



<p>-Mii oovtâstpargo Suomâ staatáin lii ovdánâm majemui iivij. Maaŋgah ministereh láá meid persovnlávt servâm ráđádâlmáid já savâstâlmáid Sämitiggijn. Mun tuáivum, ete taat oovtâstpargo naanoosm ain puátteevuođâst eromâšávt staatârääđi jesânijguin, pahudij saavâjođetteijee Juuso saavâstis.</p>



<p>Saavâjođetteijee puovtij oovdân meid šoŋŋâdâhnubástus negatiivlijd vaikuttâsâid sämmilij ärbivuáválij iäláttâsâi tego puásuituálu já kyelipiivdo hárjutteijeid. Sun tiäduttij šoŋŋâdâhlaavâ uđâsmitten ovdánem tehálâšvuođâ já sämmilij vuoigâdvuođâi huámmášumán väldim meid ton laavâ ooleest. Juuso mield ličij tehálâš, ete sämmilâš šoŋŋâdâhrääđi pesâččij porgâškyettiđ nuuvt jotelávt ko máhđulâš.</p>



<p>Meid tárbu sämitiggelaavâ nubástusân eromâšávt olmoošvuoigâdvuođâi olášume uáinust lâi tehálâš teema saavâjođetteijee aalmugpeeivi saavâst. </p>



<p>-Mun halijdâm-uv oovdânpyehtiđ Suomâ haldâttâsân já aalmugovdâsteijeid suogârdemnáál árvukoččâmuš tast, ete lii-uv Suomâ taggaar staatâ, kost olmoošvuoigâdvuođâi olášume ovdeduvvoo puoh ulmui uásild vâi vuálgá-uv Suomâ tagarij staatâi fáárun, moh tiäđulávt juátkih olmoošvuoigâdvuođâi rikkom, koijâd Juuso.</p>



<p>Juuso uáiná, ete sämmilij tuotâvuotâ- já sovâdâttâmkomissio vuáđudem lii lävkki oovtâstpargo pyereedmân kyevti aalmug kooskâst. Tehálâš hinnán komissio pargo luhostumán Juuso ana tom, ete sämiaalmugist lii luáttámuš prosesân sehe vijđásub nubástus jurdâččemvyevist syemmilii ohtsâškoddeest.</p>



<ul><li><a href="https://dokumentit.solinum.fi/samediggi/download/?d=dokumenttipankki/puheet/toimikausi_2020-2023/saamelaisk%C3%A4r%C3%A4jien_puheenjohtaja_tuomas_aslak_juuson_puhe_saamelaisten_kansallisp%C3%A4iv%C3%A4n%C3%A4_6.2.2022_.pdf">Luuvâ Sämitige saavâjođetteijee Tuomas Aslak Juuso aalmugpeeivi saavâ tääbbin</a>.</li><li><a href="https://youtu.be/Va9nFlr5IZ0">Keejâ video Sämitige saavâjođetteijee Tuomas Aslak Juuso aalmugpeeivi saavâst tääbbin.</a></li></ul>



<p/>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
