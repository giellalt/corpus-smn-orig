<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-37536 post-loop-1 post-parity-odd post-entry-last single-big with-slider post-37536 post type-post status-publish format-standard has-post-thumbnail hentry category-tuotavuota-ja-sovadattamproosees category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/11/14/iavtuttas-sammilij-tuotavuota-ja-sovadattamkomission-vaalmas/?lang=an" rel="bookmark" title="Permanent Link: Iävtuttâs sämmilij tuotâvuotâ- já sovâdâttâmkomission vaalmâš">Iävtuttâs sämmilij tuotâvuotâ- já sovâdâttâmkomission vaalmâš			<span class="post-format-icon minor-meta"/>	</a></h1></header><div class="entry-content" itemprop="text"><p>Sämmilij tuotâvuotâ- já sovâdâttâmkomissio aasâtmân kyeskee ráđádâlmeh láá finnim loopân staatâ, Sämitige já Nuorttâlij sijdâčuákkim kooskâst. Staatârääđi lii kieđâvuššâm já tuhhiittâm iävtuttâs sämmilij tuotâvuotâ- já sovâdâttâmkomission eehidškovlâstis 13.11.2019. Iävtuttâs ovdán Sämitige já Nuorttâlij sijdâčuákkim kieđâvuššâmnáál.</p>
<p>Ulmen lii asâttiđ komissio, mast ličij vittâ jeessân já mii ličij toimâstis jiečânâs já jiešráđálâš. Iävtuttâs sämmilij tuotâvuotâ- já sovâdâttâmkomissio aasâtmân siskeeld eereeb iärásij komissio toimânadelem, pargo puátuseh já tooimah, já tain tieđettuvvoo lase maŋeláá. Sämitige čuákkim kieđâvuš iävtuttâs sämmilij tuotâvuotâ- já sovâdâttâmkomission čuákkimistis 17.-18.12.2019.</p>
<p>­- Vuáđulii valmâštâllâm já sehe Sipilä ja Rinne haldâttâssáin tohhum ráđádâlmij maŋa mij lep peessâm toos räi, ete mun puávtám viijmâg pyehtiđ iävtuttâs sämmilij tuotâvuotâ- já sovâdâttâmkomissio vuáđđudmân Sämitige stiivrâ já čuákkim kieđâvušmân, iätá Sämitige saavâjođetteijee Tiina Sanila-Aikio.</p>
<p>– Tollum kulâmijn sämiaalmug lii vaattâm staatâst čonâdâttâm. Sämmiliih vyerdih, ete puástuvuođah selvâttuvvojeh já vyeigejuvvojeh já ete puástuvuođah iä innig kuássin tábáhtuuččii. Valmâštâllâm ääigi mun lam šoddâm tiettiđ tuođâlijd, ovtâskâs sämmiláid tábáhtum tragediaid. Tain tábáhtusâin šadda sämiaalmug ohtsâš historjá já cevzimmaainâs. Sämitigge já Nuorttâlij sijdâčuákkim kalgeh suogârdâllâđ, ete halijdep-uv, ete tábáhtum puáhtoo uáinusân, Sanila-Aikio juátká.</p>
<p>Suomâ haldâttâs lii Sämitige iävtuttâsâst algâttâm sämiaašijd kieđâvuššee tuotâvuotâ- já sovâdâttâmproosees valmâštâllâm roovvâdmáánust 2017. Sämitige čuákkim oovdânpuovtij vuolgâttâssavâstâlmist 9.2.2018, ete prosesist uárnejuvvojeh sämmilij kulâmeh nuuvt sämmilij päikkikuávlust ko meid ton ulguubeln-uv. Staatârääđi kanslia <a href="https://www.samediggi.fi/2018/11/27/staataraadi-kanslia-almostitij-raapoort-tuotavuota-ja-sovadattamproosees-valmastallam-toorjan-tohhum-kulamijn/?lang=an">almostitij raapoort kulâmijn 26.11.2018</a>. <a href="https://www.samediggi.fi/2018/12/19/saamelaiskarajat-etenee-totuus-ja-sovintoprosessissa/">Sämitigge meridij čuákkimistis 18.12.2018</a> ovdániđ tuotâvuotâ- já sovâdâttâmprosesist já oovdânpyehtiđ Suomâ staatân tuotâvuotâ- já sovâdâttâmkomissio vuáđudem sehe mandaatráđádâlmij algâttem. Sämitige stivrâ váldásmittui ráđádâllâđ mandaat staatáin.</p>
<p>Staatârääđi tiäđáttâs 13.11.2019; <a href="https://valtioneuvosto.fi/documents/10616/11449843/Saamelaisten+totuus-+ja+sovintokomissio_inarinsaame/4a705ffb-79e8-ff36-3281-bdcdf835f13e">Sämmilij tuotâvuotâ- já sovâdâttâmkomissio asâttem ovdán</a></p>
<h5><strong>Lasetiäđuh:</strong></h5>
<p>Sämitige saavâjođetteijee Tiina Sanila-Aikio puh. 050 300 1780, <a href="mailto:tiina.sanila-aikio@samediggi.fi">tiina.sanila-aikio(at)samediggi.fi</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
