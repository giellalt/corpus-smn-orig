<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-24073 post-loop-1 post-parity-odd post-entry-last single-big  post-24073 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/04/09/samitige-valmiimist-udda-auktorisistum-samikiela-jurgaleijeeh/?lang=an" rel="bookmark" title="Permanent Link: Sämitige valmiimist uđđâ auktorisistum sämikielâ jurgâleijeeh">Sämitige valmiimist uđđâ auktorisistum sämikielâ jurgâleijeeh			<span class="post-format-icon minor-meta"/>	</a></h1></header><div class="entry-content" itemprop="text"><p>Sämitigge ornij moonnâm roovvâdmáánu <a href="https://www.samediggi.fi/2018/09/21/saamelaiskarajat-jarjestaa-valmistautumispaivan-auktorisoidun-kaantajan-tutkintoon-5-10/">ráhtádâttâmpeeivi auktorisistum jurgâleijee totkosân</a>. Ráhtádâtmân uásálistii vittâ ulmuu. Auktorisistum jurgâleijee tođhos uárnejui skammâmáánust 2018 já totkos puátuseh almostuvvii kiđđuv 2019. Totkos čođâlditijn kyehti sämikielâlâš jurgâleijee, Arla Magga čođâlditij suomâ-tavesämikielâ kielâpaarân auktorisistum jurgâleijee totkos já Terhi Harju suomâ-nuorttâlâškielâ kielâpaarân.</p>
<div id="attachment_24059" style="width: 510px" class="wp-caption alignnone"><p id="caption-attachment-24059" class="wp-caption-text">Kielâtorvočällee Anne Kirste Aikio tuáivut luho Arla Maggan auktorisistum jurgâleijee totkosist.<br/><!--EndFragment --></p></div>
<p>Ráhtádâttâmpeeivi ornim Sämitige kielâtorvočällee Anne Kirste Aikio illood jurgâleijei mere lassaanmist.</p>
<p>– Lii suotâs, ete mii ráhtádâttâmpeeivi peht kyehti uđđâ jurgâleijee čođâlditijn totkos. Nuorttâlâškielâst lii lamaš tuše ohtâ auktorisistum jurgâleijee oles maailmist, tääl suái lává kyevtis. Tavesämikielâ totkos čođâlditteeh majemui love ive ääigi láá lamaš tuše aaibâs muádis, te tast-uv lasattâs lii uáli merhâšittee.</p>
<p>Totkos čođâldittei Terhi Harju já Arla Magga mielâst Sämitige ráhtádâttâmpeeivist lâi stuorrâ merhâšume totkosân ráhtádâtmân.</p>
<p>– Ráhtádâttâmpeeivist finnij tehálâš, totkosân lohtâseijee tiäđu, já šiev oonâid totkosân ráhtádâtmân. Lâi vissásub tobdo, ko totkosân lohtâseijee aašijd lâi uážžum eelliđ čoođâ äššitobdeiguin oovtâst muuneeld, kommentist Terhi Harju.</p>
<p><a href="https://www.oph.fi/koulutus_ja_tutkinnot/auktorisoidut_kaantajat">Máttááttâshaldâttâs </a> haldâšem auktorisistum jurgâleijee tođhos uárnejuvvoo čuávuváá keerdi skammâmáánust 2019. Sämitigge uárnee puáttee čoovčâ meid ráhtádâttâmpeeivi, jis ulmuuh láá perustum.</p>
<p>-Tođhos lii vättee já totkosân ráhtádâttâm kannat algâttiđ ääigild. Kannat uápásmuđ totkos siskáldâsân já anneeđ ävkkin Sämitige ráhtádâttâmpeeivi, rävvee uđđâ auktorisistum jurgâleijee Arla Magga .</p>
<p>Sämitigge uárnee meid kiiđâ ääigi tuulhâ pargoost kiäsuttum ulmuid uápásmittemškovlim, tastko jurgâleijei lasseen meid sämikielâi tuulhâin lii stuorrâ vänivuotâ. Škovliimist tieđettuvvoo sierâ.</p>
<p> </p>
<p><strong>Lasetiäđuh:</strong></p>
<p>Kielâtorvočällee Anne Kirste Aikio<br/>
<a href="mailto:anne-kirste.aikio@samediggi.fi">anne-kirste.aikio@samediggi.fi</a><br/>
puh. 010 8393124</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
