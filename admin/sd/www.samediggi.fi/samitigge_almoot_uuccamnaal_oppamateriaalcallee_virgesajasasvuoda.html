<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-74364 post-loop-1 post-parity-odd post-entry-last single-big with-slider post-74364 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/03/14/samitigge-almoot-uuccamnaal-oppamateriaalcallee-virgesajasasvuoda/?lang=an" rel="bookmark" title="Permanent Link: Sämitigge almoot uuccâmnáál oppâmateriaalčällee virgesajasâšvuođâ">Sämitigge almoot uuccâmnáál oppâmateriaalčällee virgesajasâšvuođâ			<span class="post-format-icon minor-meta"/>	</a></h1></header><div class="entry-content" itemprop="text"><p>Virgesajasâšvuotâ álgá sopâmuš mield nuuvt jotelávt ko máhđulâš, já tot pištá 30.6.2023 räi, já máhđulávt ton maŋa-uv. Toimâsaje lii Säämi kulttuurkuávdáš Sajosist, Anarist. Virgesajasâšvuođâ pargoäigi lii sopâmuš miäldásávt 60–100 % olespargoääigist.</p>
<p>Oppâmateriaalčällee pargoh láá miäruštâllum Sämitige pargo-oornig 40 §:st. Oppâmateriaalčällee pargon lii valmâštâllâđ sämikielâlii oppâmateriaal pyevtitmân kyeskee aašijd, toimâđ škovlim- já oppâmateriaallävdikode já sämmilij škovlimaašij oovtâstpargo-orgaan oovdânpyehten, čällen já valmâštâllen oppâmateriaalaašijn sehe olášuttiđ lävdikode, oovtâstpargo-orgaan, Sämitige stiivrâ já tige čuákkim toohâm jieijâs toimâsyergi miärádâsâid.</p>
<p>Oppâmateriaalčällee čuávu já haaldâš oppâmateriaalmeriruuđâ kevttim já materiaalhaavâid, kocá meriáigásij oppâmateriaalpargei pargo, huolât oppâmateriaalhaavâi toimâttempargoost, iššeed tige saavâjođetteijee jieijâs toimâsuárgán kullee pargoin sehe tuálá ohtâvuođâ eres sämmilâšornijduumijd raajij rasta já sierâ virgeomâháid.</p>
<p>Asâttâsân vuáđuduvvee tohálâšvuotâvátámâš lii virge vaattâm škovlim já lasseen váttoo sämikielâ táiđu (asâttâs 1727/95). Virge miänástuvvee hoittám váátá hiäivulii ollâškovlâtotkos, škovlimaašij já haaldâtlij pargoi tubdâm sehe šiev oovtâstpargo- já vuáruvaikuttâstááiđuid.</p>
<p>Pälkki meriduvvoo Sämitige pälkkivuáháduv vátávâšvuođâtääsi IV/II mield (vuáđupälkki 2760,63 eurod/mp). Vuáđupäälhi lasseen máksojeh pargohárjánem mield hárjánemlaseh sehe 24 % sämikuávlu lase.</p>
<p>Ucâmušâid lahtosijguin kalga toimâttiđ Sämitige čäällimkoodán 28.3.2023 räi čujottâsân: <a href="https://www.sympahr.net/public/pq.aspx?bf5a767a">https://www.sympahr.net/public/pq.aspx?bf5a767a</a></p>
<p>Lasetiäđuid addel škovlimčällee Bigga-Helena Magga 010 839 3121.</p>
<p>Sämitige tooimân puáhtá uápásmuđ nettičujottâsâst www.samediggi.fi.</p>
<p>Anarist 14.3.2023<br/>
Sämitigge</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
