<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-10803 post-loop-1 post-parity-odd post-entry-last single-big with-slider post-10803 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2018/04/09/lah-uv-kiddiistum-ovdedid-samikielalii-nuoraipargo-puadi-walkers-rijjatatulazzan/?lang=an" rel="bookmark" title="Permanent Link: Lah-uv kiddiistum ovdediđ sämikielâlii nuorâipargo? Puáđi Walkers-rijjâtátulâžžân!">Lah-uv kiddiistum ovdediđ sämikielâlii nuorâipargo? Puáđi Walkers-rijjâtátulâžžân!			<span class="post-format-icon minor-meta"/>	</a></h1></header><div class="entry-content" itemprop="text"><p><a href="https://www.samediggi.fi/lavdikodeh/nuoraid/?lang=an">Sämitige nuorâirääđi </a>lii finnim <a href="http://www.asemanlapset.fi/fi/toimintamuotomme/walkers">Aseman Lapset ry Walkers-tooimâ</a> jottee nuorâipargo auto (<a href="http://www.asemanlapset.fi/fi/toimintamuotomme/walkers-auto">Walkers auto, ađai wauto</a>) kiävttusis čohčâmáánust juovlâmáánu räi 2018. Ulmen lii keččâliđ, ete maht jottee nuorâipargo sovâččij sämikuávlun. Auto jotá toi neelji mánuppaje ääigi sämikuávlust  ađai Ucjuv, Aanaar, Iänuduv já Suáđigil Laapi palgâs kuávlust. Walkersij toimâ vuáđuduvá ááigán, maid torvoliih rijjâtátuliih rävisulmuuh adeleh nuoráid.</p>
<p>Sämikuávlust jođedijn Wauto lii maaŋgâkielâlâš já -kulttuurlâš tile, kost juáhháást lii vuoigâdvuotâ sárnuđ jieijâs eenikielân. Autost lii ain ucemustáá ohtâ rävisolmooš, kote máttá sämikielâ, mii addel máhđulâšvuođâ kevttiđ sämikielâ. Autost pargeh kieldâi já servikuudij nuorâipargeeh oovtâst rijjâtátulij ulmuiguin. Auto ohtâ ulmen lii-uv västidiđ stuorrâ táárbun finniđ sämikielâlii nuorâipargo sämikuávlun.</p>
<p>Sämitige nuorâirääđi ocá-uv tääl sämikielâlijd rijjâtátulijd Walkers-tooimân. Aseman Lapset ry škuávlee rijjâtátulijd Walkers-toimâprinsiipáid já rijjâtátulâžžân pyehtih ucâluđ puoh paijeel 18-ihásiih. Ulmen lii finniđ fáárun orjâlâš-, anarâš- já nuorttâlâškielâ sárnoo rijjâtátulijd. Wauto jođáččij iänááš kuávlust, kost iä lah nuorâitileh.</p>
<p>Wauto konsept lii oovtkiärdán: moonnâp toho, kost nuorah láá já pyehtip torvolijd rävisulmuid mieldi sii astoááigán. Fáállun láá käähvi, korttâspeelah já rävisulmuuh savâstâllâmskipárin. Táárbu mield nuorâ finnee meid vuáđulub stivrim eellimtilásis. Aseman Lapset ry. oomâst Wauto já koordinist ton tooimâ. Auto, mii puátá tavas, lii seervi kuálmád, já tot lii hahhum Suomâ Lions-lito skeŋkkâruđâiguin.</p>
<p>Sämikielâlâš nuorâipargo ij lah ennuv uárnejum Suomâst. Ucjuv kieldâst tooimâi sämikielâlâš nuorâipargee máttááttâs- já kulttuurministeriö mieđettem proojeektruttâdem vievâst pajeláhháá ive, toimâ nuuvâi čohčuv 2015. Nuorâi mielâst sämikielâlâš nuorâipargee lâi šiev äšši, ko vuossâmuu keerdi nuorâin lâi máhđulâšvuotâ kevttiđ jieijâs eenikielâ nuorâipargoost.</p>
<p>Wauto tooimân puáhtá uápásmuđ <a href="https://www.samediggi.fi/toima/saminuorai-taaidatabahtus/?lang=an">Säminuorâi taaiđâtábáhtusâst Anarist 12.4.2018</a>. Uđđâivemáánust kesimáánu räi Wauto tuáimá Kittâl já Suáđigil kuávlust, kost ton tooimâst västideh kieldâi nuorâipalvâlusah.</p>
<p><strong>Lasetiäđuh:</strong></p>
<p>Kaisa Tapiola-Länsman<br/>
Sämitige nuorâičällee<br/>
kaisa.tapiola-lansman@samediggi.fi<br/>
050 382 5179</p>
<p>Niilo Karjalainen<br/>
Wauto-toimâvästideijee, Aseman Lapset ry<br/>
niilo.karjalainen@asemanlapset.fi<br/>
040 575 9364</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
