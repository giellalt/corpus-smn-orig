<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-49737 post-loop-1 post-parity-odd post-entry-last single-big with-slider post-49737 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/10/16/samikielai-kaidusmattaattashaaha-lii-iavtukkassan-cygnaeus-palhasume-uazzon/?lang=an" rel="bookmark" title="Permanent Link: Sämikielâi káidusmáttááttâshaahâ lii iävtukkâssân Cygnaeus-palhâšume uážžon">Sämikielâi káidusmáttááttâshaahâ lii iävtukkâssân Cygnaeus-palhâšume uážžon			<span class="post-format-icon minor-meta"/>	</a></h1></header><div class="entry-content" itemprop="text"><p>Máttááttâshaldâttâs lii nomâttâm sämikielâi káidusmáttááttâs piiloothaavâ ohtân Cygnaeus-palhâšume finalistân. Haahâ lii ornim čoovčâ 2018 rääjist anarâš-, nuorttâlâš- já tavesämikielâ máttááttâs sämmilij päikkikuávlu kieldâi ulguubeln. Taan luuhâmive haahâ uárnee máttááttâs suulân 92 uáppeid ohtsis 65 škoovlâst pirrâ eennâm. Oovtâstpargoost láá mieldi 35 máttááttâs uárnejeijed.</p>
<p>– Taat lii tuođâi ilolâš uuđâs, iätá haavâ jođetteijee Hanna Helander Ucjuv kieldâst. – Haahâ lii pyereest joođoost já uáppeemeeri lii lasanâm masa kyevtkiärdásâžžân čoovčâ 2018 rääjist. Jo tuš iävtukkâssân nomâttem lii merhâšittee mijjân hahâpargeid, iätá Helander. – Taat movtijdit vissásávt mii máttáátteijeid, kiäh jo mudoi-uv uáli iäljárávt ovdedeh mii máttááttâs.</p>
<p>Haavâ máttáátteijen taan luuhâmive pargeh Henna Aikio, Satu-Marjut Nieminen, Joni Saijets, Sirkka Sanila já Sonja Moshnikoff. Tavesämikielâ uáppeeh láá ohtsis 44, anarâškielâ 28 já nuorttâlâškielâ 20. – Haahâ uárnee máttááttâs pedagogisávt sehe kielâ- já ahetääsi mield nuuvt hiäivulijn juávhuin, ko máhđulâš. Feerimeh láá pyereh, iätá Helander.</p>
<p>Haavâ Sämitiggeest pargee koordinaattor Arla Magga ana iävtukkâsvuođâ tehálâžžân haavâst rahtum pargo oinum tááhust. – Viehâ maŋgii mij kuullâp kommentijd, moi tuáváást lii imâštâllâm tast, ete puáhtá-uv sämikielâ máttááttâs kuoskâd mijjân, Maadâ-Suomâst tuáimee máttááttâs uárnejeijeid. Sämmilâšpárnáin já -nuorâin kuittâg jo 2/3 áásá já jotá škoovlâ eres saajeest ko sämmilij päikkikuávlust, iätá Magga.</p>
<p>Sämitige škovlimčällee Ulla Aikio-Puoskari muštâl, ete káidusmáttááttâshaahâ lii vuossâmuš lävkki sämikielâi máttááttâs fastâditmân päikkikuávlu kieldâi ulguubeln. – Máttááttâs- já kulttuurministeriö asâttem sämikielâi já sämikielâlii máttááttâs ovdedempargojuávkku parga eidu ääši ooleest. Pargojuávkku almostit iävtuttâsâs täst já maaŋgâ eres ääsist puáttee ive aalgâbeln.</p>
<p>Cygnaeus-palhâšume 2020 uážžoo almostittoo 23.11.2020 palhâšumejyehimtilálâšvuođâst, mii uárnejuvvoo neetist. Palhâšume juáhá Máttááttâshaldâttâs uáivihovdâ <strong>Olli-Pekka Heinonen</strong><strong>.</strong></p>
<p>Tiätu Cygnaeus-palhâšuumeest já eres finalistein Máttááttâshaldâttâs tiäđáttâsâst, mon puáhtá luuhâđ <a href="https://www.oph.fi/fi/uutiset/2020/tutustu-cygnaeus-palkintohaun-2020-kuuteen-finalistiin">täst</a><u>.</u></p>
<p><a href="https://www.saamenetaopetus.com/">https://www.saamenetaopetus.com/</a></p>
<p><a href="https://www.samediggi.fi/2020/10/08/saamen-kielikylpya-kaikille-avoimet-oppitunnit-saamen-kielten-viikolla/">Säämi kielâlávgum puohháid – ávus oppâtijmeh sämikielâi ohhoost </a></p>
<h5><strong>Lasetiäđuh:</strong></h5>
<p>Hanna Helander, <a href="mailto:hanna.helander@edu.utsjoki.fi">hanna.helander(at)edu.utsjoki.fi</a></p>
<p>Arla Magga, <a href="mailto:arla.magga@samediggi.fi">arla.magga(at)samediggi.fi</a></p>
<p>Ulla Aikio-Puoskari, <a href="mailto:ulla.aikio-puoskari@samediggi.fi">ulla.aikio-puoskari(at)samediggi.fi</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
