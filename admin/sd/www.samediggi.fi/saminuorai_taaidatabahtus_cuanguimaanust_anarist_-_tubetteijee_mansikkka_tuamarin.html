<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-7788 post-loop-1 post-parity-odd post-entry-last single-big with-slider post-7788 post type-post status-publish format-standard has-post-thumbnail hentry category-skovlim-ja-oppamateriaal category-tabahtusah category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2018/02/23/saminuorai-taaidatabahtus-cuanuimaanust-anarist-tubetteijee-mansikkka-tuamarin/?lang=an" rel="bookmark" title="Permanent Link: Säminuorâi taaiđâtábáhtus cuáŋuimáánust Anarist – tubetteijee Mansikkka tuámárin">Säminuorâi taaiđâtábáhtus cuáŋuimáánust Anarist – tubetteijee Mansikkka tuámárin			<span class="post-format-icon minor-meta"/>	</a></h1></header><div class="entry-content" itemprop="text"><p>Säminuorâi taaiđâtábáhtus uárnejuvvoo taan ive 12.4. Anarist. Ive 2018 taaiđâtábáhtus teeman lii ”jieijâs jienâ” já tábáhtus fáádáh láá muusik já tubettem teikkâ YouTubevideoi kuvvim.</p>
<p>-Muusik lii meiddei riijkâtääsist fáddán taam ive já ko teeman lii jieijâs jienâ, heivee tubettem meiddei uáli pyereest mijjân, muštâl Säminuorâi taaiđâtábáhtus pyevtitteijee, Aleksi Ahlakorpi.</p>
<p>Tubettem-kišto tuámárin lii Mansikkka (Maiju Voutilainen), sun lii ohtâ Suomâ pivnohumosijn tubetteijein. Paijeel 160.000 olmožid čuávuh suu tubettem.</p>
<p>-Lii kal suotâs uážžuđ tággáár peeggâlm tuámárin mijjân. Mansikkkahan eelij jieht Anarist tolâmin tubettemškovlim nuoráid já maaŋgah nuorah já párnááh lijjii čuávumin škovlim Sajosist já vala lase stream peht, illood Ahlakorpi.</p>
<p>Taam ihásâš taaiđâtábáhtus koolgâi algâaalgâst orniđ Vuáčust, mut Suáđigil kieldâ kááijumvirgeomâháá mielâst Vuáčču škoovlâ sali lii meendu ucce tábáhtusân.</p>
<p>-Šallišâm ko mij ep peessâm Vuáčui, mut mottoomnáál taan puáhtá kal jo kočodiđ positiivlâš vädisvuottân. Mist láá jo nuuvt ennuv säminuorah já sämikielâ sárnoo nuorah, et ij masa kavnuu tuárvi stuorrâ saje tábáhtusân. Meiddei párnái já nuorâi torvolâšvuotâ lii mijjân uáli tehálâš já toos lohtâseijee aašijd kalga väldiđ pyereest huámmášumán tábáhtus vuáváámist, tiäddut Ahlakorpi.</p>
<p>Säminuorâi taaiđâtábáhtus uárnee Sämitigge. Tubettemkišto uárnejuvvoo ohtsâšpargoost Arktista pedagogiikkaa -havváin já tast lii tuámárin tubetteijee Mansikkka (Maiju Voutilainen). Lasetiäđuh tábáhtusâst puátih maŋeláá škovláid já median.</p>
<p>Tiätu kávnoo meiddei siijđost: http://www.samediggi.fi/2018/01/21/samenuoraid-daiddadahpahusa-2018-sladjan-musihkka-ja-youtubben/?lang=dav já Facebookist https://www.Facebook.com/daiddadahpahus/</p>
<p>Aleksi Ahlakorpi</p>
<p>pyevtitteijee</p>
<p>Säminuorâi taaiđâtábáhtus</p>
<p>010 839 3128</p>
<p>aleksi.ahlakorpi@samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
