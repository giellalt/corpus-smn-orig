<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-18182 post-loop-1 post-parity-odd post-entry-last single-big with-slider post-18182 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2018/11/01/samitigge-oca-pargee-samikielalii-parnaimateriaal-ovdedemhaahan/?lang=an" rel="bookmark" title="Permanent Link: Sämitigge ocá pargee sämikielâlii párnáimateriaal ovdedemhaahân">Sämitigge ocá pargee sämikielâlii párnáimateriaal ovdedemhaahân			<span class="post-format-icon minor-meta"/>	</a></h1></header><div class="entry-content" itemprop="text"><p>Sämitiggeest lii vyelgimin joton sämikielâlii párnáimateriaal ovdedemhaahâ. Haavâst lii tárguttâs pyevtittiđ vuálá škovlâahasáid čuosâttum materiaal kuulmâ sämikielân sämmilii arâšoddâdem já perrui kiävtun. Tiäddučuogâstâh lii vuálá škovlâahasáid hiäivulii digitaallii materiaalist, tego spellâheiviittâsah já šleđgâliih jienâkirjeh. Taan peht viggeh tuárjuđ arâšoddâdemohtâduvâid já perruid sämikielâ já sämikulttuur sirdemist já naanoodmist, sehe olášuttiđ sämipárnái oovtviärdásii vuoigâdvuođâ navdâšiđ tááláá ääigi párnáikulttuurist jieijâs kielân já jieijâs kulttuur vuáđuld. Haavâ taha máhđulâžžân máttááttâs- já kulttuurministeriö mieđettem sierânâstoorjâ.</p>
<p>Materiaalhaahân occoo meriáigásâš vuávájeijee kote västid haavâ vuáváámist, olášutmist já raportistmist. Pargo álgá sopâmuš mield nuuvt jotelávt ko máhđulâš já pištá 31.8.2019 räi. Haavâst västid sämikielâ toimâttâh já hovdân lii kielâtorvočällee. Hahâvuávájeijest vaattâp hiäivulii škovlim já sämikielâ tááiđu, já digitaallii toimâpirrâs tubdâm sehe naavcâ jiečânâs vuávámpaargon já olášutmân oovtâstpargoost sierâ tuáimeiguin. Oovtâstpargokyeimih láá ei. sämitige škovlim- já oppâmateriaaltoimâttâh já sämmilii arâšoddâdem ohtâduvah. <a href="https://www.samediggi.fi/2018/11/01/samitigge-almoot-uuccamnaal-samikielalii-parnaimateriaal-ovdedemhaava-meriaigasii-vuavajeijee-pargo/?lang=an">Taa lii liŋkkâ pargoalmottâsân.</a></p>
<p>Sämitigge pivdá pargoucâmušâid lahtosijdiskuin 15.11. räi čujottâsân Sämitige čäällimkodde, Sajos, 99870 Aanaar.</p>
<p><strong>Lasetiäđuid addel</strong> kielâtorvočällee Anne Kirste Aikio, <a href="mailto:anne-kirste.aikio@samediggi.fi">anne-kirste.aikio@samediggi.fi</a> / puh. 010 839 3124.</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
