<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-73922 post-loop-1 post-parity-odd post-entry-last single-big  post-73922 post type-post status-publish format-standard has-post-thumbnail hentry category-ialattas-ja-vuoigadvuota category-kansainvaliset-asiat-dav-an category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/03/02/saavajodetteijee-juuso-taaza-staata-kalga-kunnijattid-algaaalmugvuoigadvuodaid/?lang=an" rel="bookmark" title="Permanent Link: Saavâjođetteijee Juuso: “Taažâ staatâ kalga kunnijâttiđ algâaalmugvuoigâdvuođâid”">Saavâjođetteijee Juuso: “Taažâ staatâ kalga kunnijâttiđ algâaalmugvuoigâdvuođâid”			<span class="post-format-icon minor-meta"/>	</a></h1></header><div class="entry-content" itemprop="text">&#13;
<p><strong>Säminuorah láá čáittám mielâs Oslost Taažâ oljo- já energiaministeriöst Fosen pieggâvyeimirustigij vuástá. Mielâčááitus aalgij tuorâstuv kuovâmáánu 23. peeivi 500 peivid ton maŋa, ko Taažâ alemus riehti pahudij tuámustis, ete Fosen pieggâvyeimirustigeh láá huksejum vyeimist orroo toimâlovettáá rikkomáin sämmilij vuoigâdvuođâ eelliđ jieijâs kulttuur mield. Mielâčäitteeh väätih alemuu rievti tuámu olášuttem já 150 lavâttes pieggâvyeimiruustig raččom jieijâs kuávlust. Juuso siärvá Taažâ kuávlu sämmilij vátámâššáid tuámu olášutmist.</strong></p>&#13;
&#13;
&#13;
&#13;
<p>Sämitige saavâjođetteijee Tuomas Aslak Juuso ibbeerd pyereest sämmilij tušástume pieggâvyeimirustigáid lohtâseijee ääšist. – Mun tuárjum Taažâpele sämmilijd sii vátámâšâin. Sämmiláid algâaalmugân kullee vuoigâdvuođâid kalga kunnijâttiđ já tuođâi olášuttiđ. Fosen tábáhtusâst Taažâ haldâttâs kalga ájáttâlhánnáá olášuttiđ alemuu rievti čuávdus, iätá Juuso.</p>&#13;
&#13;
&#13;
&#13;
<p>Mielâčáittus algâttii, ko tuámu addelmist lâi moonnâm 500 peivid iäge tábáhtum ollágin tooimah. Saavâjođetteijee Juuso imâštâl-uv, ete mondiet Taažâ staatâ ij lah olášuttâm jieijâs riehtilájádâs čuávdusijd. – Mun jiem ibbeerd tom, ige tot čääiti, ete Taažâ staatâ kunnijâttáččij algâaalmugvuoigâdvuođâid, Juuso paahud. </p>&#13;
&#13;
&#13;
&#13;
<p>Taažâ alemus riehti pahudij jieijâs tuámust, ete Taažâ staatâ rikko algâaalmug kulttuur syeijee OA aalmugláid já poolitláid vuoigâdvuođáid kyeskee almossopâmuš 27 artikkâl. Sopâmušâst lii meid Suomâst laavâvyeimi.</p>&#13;
&#13;
&#13;
&#13;
<h4 class="wp-block-heading" id="h-lasetiaduh">Lasetiäđuh:</h4>&#13;
&#13;
&#13;
&#13;
<p>Tuomas Aslak Juuso<br/>Saavâjođetteijee<br/>040 687 3394<br/>tuomas.juuso(at)samediggi.fi</p>&#13;
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
