<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-68773 post-loop-1 post-parity-odd post-entry-last single-big with-slider post-68773 post type-post status-publish format-standard has-post-thumbnail hentry category-tuotavuota-ja-sovadattamproosees category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/09/05/samitige-stivra-maaccat-tuotavuota-ja-sovadattamkomissio-tile-ja-jotkatooimaid-uddasist-cuavdimnaal-tievascuakkiman/?lang=an" rel="bookmark" title="Permanent Link: Sämitige stivrâ maaccât tuotâvuotâ- já sovâdâttâmkomissio tile já jotkâtooimâid uđđâsist čuávdimnáál tievâsčuákkimân">Sämitige stivrâ maaccât tuotâvuotâ- já sovâdâttâmkomissio tile já jotkâtooimâid uđđâsist čuávdimnáál tievâsčuákkimân			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>S</strong><strong>ämitige stivrâ meridij čuákkimist </strong><strong>31.8.2022 macâttiđ sämmilij tuotâvuotâ- já sovâdâttâmkomissio tile já jotkâtooimâid uđđâsist čuávdimnáál tievâsčuákkimân. Tievâsčuákkimist ij lamaš miärádâs tovâdijn tiätu tast, ete pargo kosk</strong><strong>â</strong><strong>ldittem ij lah máhđulâš nuuvt, ete komissio já ton pargeeh iä luovâsmittuuččii pargostis já pargo návt nuvâččij. Stivrâ meridij lasseen kuullâđ kirjálávt sämiseervijd já ovtâskâs sämmilijd</strong><strong> ääšist</strong><strong>.</strong> </p>



<p>Stivrâ pahudij, ete Sämitige čuákkim <a href="https://www.samediggi.fi/2022/08/09/samitigge-sirda-komissaarij-valjim-ovdaskulij/?lang=an">miärádâs sirdeđ tuotâvuotâ- já sovâdâttâmkomissio komissaarij valjim ovdâskulij já toollâđ proosees joođhâ uásild puudâ</a> ij paste puoh oosij uásild olášuttiđ. Tuotâvuotâ- já sovâdâttâmkomissio pargo koskâldittem ij lah máhđulâš nuuvt, ete komissio já ton pargeeh iä luovâsmittuuččii pargostis já pargo návt nuvâččij. </p>



<p>Taat tiätu ij lah lamaš Sämitige tievâsčuákkim kiävtust miärádâs tovâdijn já tondiet stivrâ meridij macâttiđ ääši Sämitige tievâsčuákkimân uđđâsist čuávdimnáál. Sämitige stivrâ valmâštâlškuát čohčâmáánu loopâst toollâmnáál paijeelmiärálii tievâsčuákkim tuotâvuotâ- já sovâdâttâmkomissio pargo háárán. </p>



<p>Stivrâ tuárju Nuorttâlij sijdâčuákkim tuoivuu juátkiđ proosees nuorttâsämmilij uásild. Stivrâ tuáivu, ete tuotâvuotâ- já sovâdâttâmkomissio pargo ovdeduvvoo nuorttâsämmilij uásild Sämitige tievâsčuákkim miärádâsâst peerusthánnáá. </p>



<h4 class="wp-block-heading" id="h-stivra-pivda-kirjalijd-kommentijd"><strong>Stivrâ pivdá kirjálijd kommentijd </strong> </h4>



<p>Sämitige stivrâ movtijdit sämiseervijd já ovtâskâs sämmilijd adelijd kirjálijd kommentijd sämmilij tuotâvuotâ- já sovâdâttâmkomissio tilán sehe uđđâ komissaarij valjiimân. </p>



<p>Kommentijd puáhtá vuolgâttiđ sämitige čäällimkode kirjimkontturân 19.9.2022 tme 16 räi šleđgâpoostâ peht <a href="mailto:info@samediggi.fi" target="_blank" rel="noreferrer noopener">info@samediggi.fi</a> tâi poostâ peht čujottâsân Sämitigge, Menesjärventie 2 A, 99870 Aanaar. </p>



<p>Sämitige čuákkimäššikirjeh láá dokumentijn <a href="https://dokumentit.solinum.fi/samediggi/?f=Dokumenttipankki%2FKokousasiakirjat" target="_blank" rel="noreferrer noopener">tääbbin</a>. </p>



<h4 class="wp-block-heading"><strong>Lasetiäđuh:</strong> </h4>



<p>Tuomas Aslak Juuso <br/>Saavâjođetteijee  <br/>040 687 3394 <br/>tuomas.juuso@samediggi.fi  </p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
