<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-38096 post-loop-1 post-parity-odd post-entry-last single-big with-slider post-38096 post type-post status-publish format-standard has-post-thumbnail hentry category-tuotavuota-ja-sovadattamproosees category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/12/05/iavtuttas-sammilij-tuotavuota-ja-sovadattamkomissio-aasatman-lii-almostum/?lang=an" rel="bookmark" title="Permanent Link: Iävtuttâs sämmilij tuotâvuotâ- já sovâdâttâmkomissio aasâtmân lii almostum">Iävtuttâs sämmilij tuotâvuotâ- já sovâdâttâmkomissio aasâtmân lii almostum			<span class="post-format-icon minor-meta"/>	</a></h1></header><div class="entry-content" itemprop="text">
<p>Sämitige stivrâ kieđâvušâi sämmilij tuotâvuotâ- já
sovâdâttâmproosees čuákkimist 2.12.2019 já meridij iävtuttiđ Sämitige
čuákkimân, ete tot tuhhiit teikkâ hilgo iävtuttâs sämmilij tuotâvuotâ- já
sovâdâttâmkomissio aasâtmân. Sämitige čuákkim kieđâvuš ääši čuákkimist
17.-18.12.2019. Nuorttâlij sijdâčuákkim kieđâvuš ääši 12.12.2019 Njellim-Kiäváájäävri
já Njiävđám kuávlui nuorttâlâšraađij ohtâsâš čuákkimist.</p>



<p>Almostum <a href="https://www.samediggi.fi/wp-content/uploads/2019/12/Ehdotus_komission_asettamiseksi.pdf">iävtuttâs sämmilij tuotâvuotâ- já sovâdâttâmkomissio aasâtmân</a> siskeeld eereeb iärásij komissio toimânadelem, pargo puátusijd já tooimâid. Iävtuttâs mield staatârääđi aasât komissio ohtsâšpargoost Sämitiggijn já Nuorttâlij sijdâčuákkimáin. Komissiost láá 5 komissaar. Komissaarijn kyevtis väljejuv staatârääđi iävtuttâsâst, kyevtis väljejuv Sämitige iävtuttâsâst já ohtâ Nuorttâlij sijdâčuákkim iävtuttâsâst. Komissio jesâneh láá ulmuuh, kiäid lii vijđes luáttámuš sehe sämmilii já syemmilii siärváduvâst. Komissio lii pargostis jiešmerideijee já jiečânâs.</p>



<p>Tuotâvuotâ- já sovâdâttâmproosees ulmen lii tubdâđ já árvuštâllâđ
historjálii já tááláá olgoštem, meiddei staatâ suddâdempolitik, sehe
vuoigâvuođâi luávkkimijd, čielgâdiđ maht toh vaigutteh sämmiláid já sii
siärvusân tááláá tiileest já iävtuttiđ, maht sämmilij já Suomâ staatâ koskâsii
sehe sämmilij koskânâs ohtâvuođâ puávtáččij ovdediđ. Komissio pargo ulmen lii čuággiđ
sämmilij feerimijd Suomâ staatâ já eres virgeomâhái tooimâin já tast, magareh
vaikuttâsah já čuávumušah toin láá lamaš já ain láá sämmiláid algâalmugin já
ton jesânáid ohtâgâssân, já pyehtiđ taam tiäđu uáinusân.</p>



<p>Komissio kalga rähtiđ pargostis raapoort, mii adeluvvoo staatârááđán, Sämitiigán
já Nuorttâlij sijdâčuákkimân majemustáá 30.11.2022. Komissio puáhtá sundediđ
tooimâs já ornijduđ ton pyeremussân uáinim vuovvijn já vuáđudiđ ovdâmerkkân
pargojuávhuid tâi juáhusijd jieijâs toimânkoččom já toos adelum mittomeerij
olášuttem várás. Komissio väljee olssis uáivičällee já eres máhđulijd
čäällimkode jesânijd. Staatârääđi kanslia addel komissio tooimân meriruuđâ.</p>



<p>Psykososiaallâš
toorjâ lii proosees olášume tehálâš uási. Vuoiŋâlii já psyykkisii torjuu kalga
faallâđ sämikieláid já kulttuurtuáváá vaattâm vuovvijn. Sovâdâttâmproosees
amnâstâh vyerkkejuvvoo Suomâ Aalmuglâšarkkâduv Sämiarkkâdâhân.</p>



<p>Sämitige stivrâ já uáiviminister Sipilä soppii teivâdemstis 5.5.2017, ete tuotâvuotâ- já sovâdâttâmproosees algâttuvvoo nuuvt, ete täärhib detaljeh suáppojeh majeláá. Uáiviminister Antti Rinne haldâttâs ohjelm mield tuotâvuotâ- já sovâdâttâmkomissio pargo juátkoo. <a href="https://www.samediggi.fi/2019/11/14/iavtuttas-sammilij-tuotavuota-ja-sovadattamkomission-vaalmas/?lang=an">Staatârääđi lii kieđâvuššâm já tuhhiittâm iävtuttâs sämmilij tuotâvuotâ- já sovâdâttâmkomission eehidškovlâstis 13.11.2019. </a></p>



<p><a href="https://www.samediggi.fi/wp-content/uploads/2019/12/Ehdotus_komission_asettamiseksi.pdf">Iävtuttâs sämmilij tuotâvuotâ- já sovâdâttâmkomissio aasâtmân </a></p>



<p>Kove: Anja Vest / Sämitigge</p>



<p><strong>Lasetiäđuh:</strong></p>



<p>Sämitige saavâjođetteijee Tiina
Sanila-Aikio puh. 050 300 1780, <a href="mailto:tiina.sanila-aikio@samediggi.fi" target="_blank" rel="noreferrer noopener">tiina.sanila-aikio(at)samediggi.fi</a> </p>



<p>Nuorttâlij ovdâolmooš Veikko Feodoroff puh.
050 396 1297, veikko.feodoroff(at)kolttasaamelaiset.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
