<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-42460 post-loop-1 post-parity-odd post-entry-last single-big  post-42460 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/03/26/samikielai-tulkkumskovlim-alga-samitigge-avzuut-uuccad-skovliiman/?lang=an" rel="bookmark" title="Permanent Link: Sämikielâi tulkkumškovlim álgá – Sämitigge avžuut uuccâđ škovliimân">Sämikielâi tulkkumškovlim álgá – Sämitigge avžuut uuccâđ škovliimân			<span class="post-format-icon minor-meta"/>	</a></h1></header><div class="entry-content" itemprop="text"><p/>
<p>Sämitige kuhesáigásâš tuoivâ sämikielâi tulkkumškovliimist olášuvá viijmâg, ko Säämi máttááttâskuávdáš aalgât tulkkumškovlim čohčuv oovtâst Diakonia-áámmátollâškovláin já Oulu ollâopâttuv Giellagas-instituutáin. Haahâ ruttâduvvoo Euroop sosiaalruttârááju ruđâiguin já mieldi haavâ ruttâdmist láá meid sämmilij päikkikuávlu kieldâin Aanaar, Ucjuuhâ já Iänudâh sehe Sämitigge.</p>
<p>Haavâst olášuttoo maaŋgâhámásâš škovliimin 25 uáppučuággá vijđosâš sämikielâi tulkkâškovlimolesvuotâ luuhâmive 2020–2021. Škovlim lii čujottum eromâšávt sämikielâ tulháid, kiäh jo tuáimih  kuávlust, mutâ tot heivee meid iärásáid, kiäin lii miinii nube tääsi škovlimijd, já kiäin lii kelijdeijee njálmálâš já kirjálâš kielâtáiđu suomâkielâst já monnii kuulmâ sämikielâst.</p>
<div id="attachment_21257" style="width: 325px" class="wp-caption alignleft"><p id="caption-attachment-21257" class="wp-caption-text">Sämitige kielâtorvočällee Anne Kirste Aikio</p></div>
<p>Sämitigge avžuut sämikielâlijd ulmuid uuccâđ škovliimân, ko sämikielâi tuulhâi tárbu lii styeres. Sämitigge iššeed virgeomâháid kavnâđ tuulhâid, mutâ tiätá, ete tile tuulhâi finniimist lii vaigâd ko tuulhah iä lah ennuv. Tuulhâ pargo heivee pyereest sämmilii eellimvuáhán, ko tom puáhtá heiviittiđ ärbivuáválij iäláttâsâi lasseen pargon uáppeid tâi irâtteijeid, skovgâl kielâtorvočällee Anne Kirste Aikio, kote lii ovdil jieš-uv toimâm kuhháá tulkkân.</p>
<p>– Tuulhâ pargoh lijjii tuođâi šiev lasepargo uápui paaldân já siämmást tot lii šiev vyehi finniđ lasetiennâs eres pargoi lasseen, veikâ tuáijáráid tâi jurgâleijeid. Tuulhâ pargo lii mielâkiddiivâš, hästee já fáálá meid máhđulâsvuođâ čuávvuđ já oppâđ maaŋgâin aašijn lase. Tuulhâ pargo peht mun lam peessâm mađhâšiđ, teivâđ luhâmettum mere ulmuid já vijđediđ mättim ohtsâškode sierâ sektorijn.</p>
<p>Sämitigge taarbâš tuulhâid čuákkimáid, já nuuvt meid kieldah já eres virgeomâhááh. Luuvâ lase tulkkâškovliimist já ton siskáldâsâst <a href="http://sogsakk.fi/fi/Hankkeet/Saamen-kielten-tulkkaus-–hanke">Säämi máttááttâskuávdáá siijđoin</a>.</p>
<p> </p>
<p><a href="https://www.samediggi.fi/wp-content/uploads/2020/03/Hakukuulutus.pdf">Uuccâm škovliimân lii ávus 3.4.2020 räi</a>.</p>
<p>Uuccâmluámáttuvah láá <a href="https://www.samediggi.fi/wp-content/uploads/2020/03/Hakulomake.pdf">tääbbin</a>.</p>
<p> </p>
<p><strong>Lasetiäđuh</strong> haavâst já škovliimân ucâmist <a href="http://sogsakk.fi/fi/Hankkeet/Saamen-kielten-tulkkaus-%E2%80%93hanke">SMK nettisiijđoin</a> já</p>
<p>Iiris Mäenpää, SMK, iiris.maenpaa@sogsakk.fi, 040 487 6887</p>
<p>Tiisu-Maria Näkkäläjärvi, SMK, tiisu-maria.nakkalajarvi@sogsakk.fi, 040 378 0304</p>
<p>teikâ</p>
<p>kielâtorvočällee Anne Kirste Aikio, anne-kirste.aikio@samediggi.fi, 010 839 3124 / 040 707 5626</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
