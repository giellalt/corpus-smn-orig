<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-49284 post-loop-1 post-parity-odd post-entry-last single-big with-slider post-49284 post type-post status-publish format-standard has-post-thumbnail hentry category-tuotavuota-ja-sovadattamproosees category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/10/08/samitigge-almostit-jieijas-nettisiijdoid-tuotavuota-ja-sovadattamproosees-ooleest/?lang=an" rel="bookmark" title="Permanent Link: Sämitigge almostit jieijâs nettisiijđoid tuotâvuotâ- já sovâdâttâmproosees ooleest">Sämitigge almostit jieijâs nettisiijđoid tuotâvuotâ- já sovâdâttâmproosees ooleest			<span class="post-format-icon minor-meta"/>	</a></h1></header><div class="entry-content" itemprop="text"><p><a href="https://www.samediggi.fi/sammilij-tuotavuota-ja-sovadattamkomissio/?lang=an">Sämitigge almostit 8.10.2020 jieijâs nettisiijđoid tuotâvuotâ- já sovâdâttâmproosees ooleest</a>.  Sijđoid láá nurrum tehálumoseh tiäđuh prosesist já ton ovdánmist, sehe oovdânpyehtimeh Sämitiigán iävtuttum tuotâvuotâ- já sovâdâttâmkomissaariävtukkâsâin. Nettisiijđoin tieđetteh tuotâvuotâ- já sovâdâttâmproosees äigitaavlust sehe tääl čohčuv ornimnáál tuotâvuotâ- já sovâdâttâmkomissaarij valjiimân lohtâseijee kuullâmtilálâšvuođâin.</p>
<p>”Nettisiijđoi vievâst mij halijdep visásmittiđ, ete sämiaalmugist lii tuotâ aššijd vuáđuduvvee já äigi tääsist orroo tiätu finnimnáál Sämitige tooimâin tuotâvuotâkomissio já ton vuáđudem háárán,” paahud Sämitige saavâjođetteijee Tuomas Aslak Juuso.</p>
<p>Sämitige lasseen Staatârääđi kanslia lii vuáđudâm jieijâs <a href="https://vnk.fi/saamelaisasioiden-sovintoprosessi">nettisiijđoid tuotâvuotâ- já sovâdâttâmkomissio pargo ooleest</a>.</p>
<p>Sämitige nettisiijđoin almostiteh komissaariävtukkâsâi oovdânpyehtimvideoid, moh čáittojeh meid Sämitige roovvâd-skammâmáánu jorgálduvâst ornim kuullâmtilálâšvuođâin, moh lohtâseh komissaarij valjiimân. Komissaariävtukkâsah iä jieš lah pääihi alne kuullâmtilálâšvuođâin. Tilálâšvuođâin ulmuin lii máhđulâšvuotâ oovdânpyehtiđ uáinus jiešvuođâin já máátust, maid väätih komissaarijn sehe olgospyehtiđ torjuus iävtuttum ulmuid.</p>
<p>Kuullâmtilálâšvuođah uárnejuvvojeh puoh Sämmilij päikkikuávlu kieldâin. Toos lasseen uárnejuvvoo viermikuullâm eromâšávt sämikuávlu ulguubeln ässee ulmuin sehe nuorâi kuullâm oovtâst nuorâirađđijn. Ovdil mainâšum lasseen juáhháást lii máhđulâšvuotâ olgospyehtiđ uáivilis poostâ tâi šleđgâpoostâ peht. Kulâmij täärhib ääigist tieđettuvvoo maŋeláá Sämitige nettisiijđoin sehe páihálijn aavisijn.</p>
<p><a href="https://www.samediggi.fi/sammilij-tuotavuota-ja-sovadattamkomissio/?lang=an">https://www.samediggi.fi/sammilij-tuotavuota-ja-sovadattamkomissio/?lang=an</a></p>
<h5>Lasetiäđuh</h5>
<p>saavâjođetteijee Tuomas Aslak Juuso puh. 040 687 3394, tuomas.juuso(at)samediggi.fi</p>
<p>II värisaavâjođetteijee Leo Aikio puh. 040 621 6505, leo.aikio(at)samediggi.fi</p>
<p>saavâjođetteijee išedeijee Laura Olsén-Ljetoff puh. 040 617 5113, laura.olsen-ljetoff(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
