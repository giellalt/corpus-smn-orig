<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-58812 post-loop-1 post-parity-odd post-entry-last single-big with-slider post-58812 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/08/23/kulttuurij-skovla-vualga-joton-samitigge-suoma-romaniservi-suomen-romaniyhdistys-ja-nuorai-akatemia-nuorten-akatemia-skuavlejeh-mattaatteijeid-sami-ja-romaninuorai-teivaman/?lang=an" rel="bookmark" title="Permanent Link: Kulttuurij škovlâ vuálgá joton: Sämitigge, Suomâ Romaniservi (Suomen Romaniyhdistys) já Nuorâi Akatemia (Nuorten Akatemia) škuávlejeh máttáátteijeid sämi- já romaninuorâi teivâmân">Kulttuurij škovlâ vuálgá joton: Sämitigge, Suomâ Romaniservi (Suomen Romaniyhdistys) já Nuorâi Akatemia (Nuorten Akatemia) škuávlejeh máttáátteijeid sämi- já romaninuorâi teivâmân			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Paješkoovlâi já nube tääsi oppâlájádâsâi máttáátteijeid čuosâttum tievâsmittemškovlimhaahâ ´Kulttuurij škovlâ´ vuálgá joton čohčuv já juátkoo ive 2022 loopân. Ulmen lii máttáátteijei valmim sämi- já romaninuorâi teivâmân.</strong></p>



<p>– Kulttuurij škovlâ -haahâ puátá tuođâlii táárbun, iätá škovlim- já oppâmateriaallävdikode saavâjođetteijee Tauno Ljetoff. – Misthân lii tääl selvâttum tiätu tast, ete oppâmateriaaleh iä jur ane sistees sämmilâštiäđu. Máttáátteijeeškovlimijngin iä kieđâvuš sämmiláid kyeskee aašijd.</p>



<p>Máttááttâs- já kulttuurministeriö sämimáttááttâs ovdedempargojuávkku luovâttij <a href="https://julkaisut.valtioneuvosto.fi/handle/10024/163014">raportis</a>  máttááttâsministerân cuáŋuimáánust 2021. Tot rähtittij meid <a href="https://julkaisut.valtioneuvosto.fi/handle/10024/162566">sierânâsčielgiittâs</a>  vuáđumáttááttâs suomâ- já ruotâkielâlij oppâmateriaalij sämmilâštiäđust. – Mun tuáivum, ete sämmiláid kyeskee tiätu škovlâmáttááttâsâst álgá tääl lasaniđ já meid sämmilij päikkikuávlu ulguubeln ässee sämipárnááh já -nuorah finnejeh torjuu sii identiteetân, iätá Ljetoff.</p>



<h4 class="wp-block-heading" id="h-mii"><strong>Mii?</strong></h4>



<p>Kulttuurij škovlâ lii nuuvtá tievâsmittemškovlimráiđu, mii álgá čohčuv já mii lii čuosâttum <strong>paješkoovlâi já nube tääsi oppâlájádâsâi máttáátteijeid</strong>. Vuáđumáttááttâs já luvâttâhmáttááttâs máttááttâsvuávám vuáđđusijn pahudeh, ete máttááttâs kalga tuárjuđ uáppei jieijâs kulttuuridentiteet šoddâm. Tievâsmittemškovliimist uásálisteeh finnejeh kiärgusvuođâid sämi- já romaninuorâi teivâmân já meid nuorâi kulttuurlii identiteet tuárjumân.</p>



<p>Kulttuurij škovlâ šoodâi haalust já táárbust lasettiđ tiäđu ja kepidiđ stereotypiaid. Majemui iivij ääigi lii lamaš ennuv saahâ sämi- já romaniteemai uccáávuođâst oppâkiirjijn. Munejurduuh šaddeh maŋgii eidu tietimettumvuođâst. Laseškovliimân lii stuorrâ tárbu, tastko tääl teema kieđâvušmân láá fáállun liijkás uccáá vyevih. Ibárdâs sämi- sehe romanikulttuurij sierânâsjiešvuovijn iä oopâ tááláin oppâkiirjijn, ige máttáátteijee veltihánnáá tuubdâ sämi- já romanikulttuurij sierânâsjiešvuovijd nuuvt pyereest, ete pastaččij tuárjuđ ucceeblohonuorâ, kote hämmee jieijâs kulttuuridentiteet.</p>



<p>Škuávlejeijen tuáimih sämi- já romaniaašij äššitobdeeh, já sämi- já romaninuorah láá vuávám kuávdášlijd siskáldâsâid. Škovliimijd olášuteh oovtâst Sämitige škovlim- já oppâmateriaallävdikuddijn sehe Suomâ Romaniservi rs:jn, já Máttááttâshaldâttâs lii ruttâdâm taid.</p>



<h4 class="wp-block-heading" id="h-ku-s"><strong>Kuás? </strong></h4>



<p>Tievâsmittemškovlimrááiđust láá vittâ škovlimpeeivi: kulmâ online- já kyehti káiduspeeivi. Online-peeivij ääigi fáddá kieđâvuššoo juávkkun oovtâst Teams já Howspace-vuáđu peht. Káiduspeeivij ääigi uásálistein láá keevâtliih uápuh jieijâs äigitaavlui mield. Uásálisteeh čonâdâteh jotteeđ škovlimrááiđu ollásávt.</p>



<p>Škovlimpeeivih láá tme 9–15 (sis. jieš mäksimnáál koskâpeivimáállás já kähvipuudâ).</p>



<p>Čoovčâ 2021 pilotškovlim online-peeivih<br/>1. škovlimráiđu: ma 5.10., ko 27.10. já tu 18.11.<br/>2. škovlimráiđu: ma 2.11., ko 24.11. já tu 16.12.</p>



<p>Škovliimeh juátkojeh ive 2022 kuulmâ káidus-, já kyevti aldaškovlimrááiđust. Aldaškovliimijd lii tárguttâs toollâđ Oulust já Helsigist.</p>



<p>Uáppáásm škovlimpeeivij täärhib siskáldâsân já äigitaavlun <a href="https://www.nuortenakatemia.fi/hankkeet/kulttuurien-koulu/">tääbbin</a>! </p>



<p>Almottâttâm Kulttuurij škovlâ -tievâsmittemškovliimáid lii lekkum.</p>



<blockquote class="wp-block-quote"><p>Máttáátteijee, láá-uv tust tuárvi tiäđuh já kiärgusvuođah tuárjuđ sämi- já romaninuorâid sii kulttuuridentiteet hammiimist? Mon pyereest tun tuubdah sämi- já romanikulttuurij sierânâsjiešvuovijd? Uásálist nuuvtá tievâsmittemškovlimrááiđun, mii álgá čohčuv: puáđi mieldi oppâđ lase já keeppid miiguin stereotypiaid já munejurduid! Iänááš uási škovliimijn uárnejuvvoo káidusin, te tun puávtáh älkkeht uásálistiđ mon peri päikkikoddeest.</p></blockquote>



<h4 class="wp-block-heading" id="h-laseti-uh">Lasetiäđuh:</h4>



<p>Nuorâi Akatemia / Ulla Saalasti<br/>ulla.saalasti@nuortenakatemia.fi <br/>040 567 4203</p>



<p>Sämitige škovlim- já oppâmateriaaltoimâttâh/ Ulla Aikio-Puoskari<br/><a href="mailto:ulla.aikio-puoskari@samediggi.fi">ulla.aikio-puoskari@samediggi.fi</a><br/>010 839 3112</p>



<p>Suomâ Romaniservi / Dimitri Lindgren<br/><a href="mailto:dimitri.aumensa@gmail.com">dimitri.aumensa@gmail.com</a><br/>045 220 3229</p>



<h4 class="wp-block-heading" id="h-liinkah">Liinkah:</h4>



<p><a href="https://www.nuortenakatemia.fi/hankkeet/kulttuurien-koulu/">Kulttuurij škovlâ -hahâsijđo</a></p>



<p><a href="https://www.samediggi.fi/toiminta/koulutus-ja-oppimateriaali/">Škovlim- já oppâmateriaalääših Sämitiggeest</a></p>



<p>Sämmilâštiätu máttááttâsân &gt; <a href="http://www.oktavuohta.com">www.oktavuohta.com</a>, <a href="http://www.dihtosis.fi">www.dihtosis.fi</a></p>



<p>Suomâ Romaniservi &gt; <a href="http://www.suomenromaniyhdistys.fi">www.suomenromaniyhdistys.fi</a></p>



<div class="wp-block-image"/>



<div class="wp-block-image"/>



<div class="wp-block-image"/>



<p/>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
