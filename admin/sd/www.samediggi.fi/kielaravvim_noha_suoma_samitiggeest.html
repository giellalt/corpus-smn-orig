<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-71773 post-loop-1 post-parity-odd post-entry-last single-big with-slider post-71773 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/12/15/kielaravvim-noha-suoma-samitiggeest/?lang=an" rel="bookmark" title="Permanent Link: Kielâravvim nohá Suomâ Sämitiggeest">Kielâravvim nohá Suomâ Sämitiggeest			<span class="post-format-icon minor-meta"/>	</a></h1></header><div class="entry-content" itemprop="text">
<p>Suomâ Sämitigge lii moonnâm ive faallâm tavesämi-, anarâš- já nuorttâlâškielâ kielâravvim. Taat palvâlus nohá tááláá hämistis Suomâ Sämitiggeest ive 2022 loopâst. Kielâpargeeh láá faallâm kielâravvim sämikielâ toimâttuvâst já sij láá eereeb iärrás ráhtám termâlistoid já porgâm kielâtipšompargo. Sämitigge lii halijdâm turviđ sämikielâi kielâravvimpargo koskâpuddâsii vuovvijn, ko Säämi Kielâkäldee vuáđudemproosees lii lamaš koskân.</p>



<p>Sämitige kuhes áigáduv ulmen lii lamaš ohtsâštave-eennâmlii sämikielâi reesuurskuávdáá Säämi Kielâkäldee tooimâ fastâdem já kielâpargo, tego kielâravvim, sirdem Säämi Kielâkäldei. Suomâ Sämitige saavâjođetteijee Tuomas Aslak Juuso lii tuđâvâš, ete meritiätulii ohtsâštave-eennâmlii oovtâstpargoost puátih puátuseh:</p>



<p>– Suomâ Sämitigge haalijd kijtteđ Taažâ já Ruotâ Sämitiigijd oovtâstpargoost já illood, ko Säämi Kielâkäldee fastâdmân lii kavnum ruttâdem já ohtsâš čuávdus, já toimâ piäsá uđđâ aalgân.</p>



<p>Sämitigge lii kuhháá viggâm čuávdiđ koččâmuš tast, ete maht kolgâččii orniđ ohtsâštave-eennâmlii sämikielâi kielâoovtâstpargo. Kielâtorvočällee Anne Kirste Aikio muštâl, ete prosesist láá lamaš maaŋgah mudoh:</p>



<p>– Ij lah älkkee vuáđudiđ sämmilij ohtsii organisaatio já mij lep kuáhtám pargoost uáli maaŋgâlágánijd hástusijd. Mist láá vala ennuv räjiestuuh, moh estih já hitodeh tággáár oles sämikuávlu luávdee pargo porgâm. Tehálumos lii kuittâg, ete staatâi rääjih iä vaaigut liijkás ennuv sämikielâi ovdánmân já ete ohtsâštave-eennâmlâš kielâpargo sämikielâi oovdân puáhtá jotkuđ.</p>



<p>Puátteevuođâst Taažâ, Suomâ já Ruotâ Sämitiigij oovtâst ruttâdem Säämi Kielâkäldee västid kielâpargoost. Säämi Kielâkäldee lii jiečânâs organisaatio, mii tuáimá haaldâtlávt Taažâ Sämitige ooleest. Säämi Kielâkäldee tooimâ joođeet stivrâ, moos kuulmâ staatâ Sämitigeh láá nomâttâm jesânijd. Saavâjođetteijen tuáimá Suomâ Sämitige nomâttem jeessân Tauno Ljetoff.</p>



<h4 class="wp-block-heading" id="h-lasetiaduh">Lasetiäđuh:</h4>



<p>Anne Kirste Aikio, kielâtorvočällee<br/>anne-kirste.aikio@samediggi.fi<br/>010 839 3124 / 040 707 5626<br/></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
