<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-41888 post-loop-1 post-parity-odd post-entry-last single-big with-slider post-41888 post type-post status-publish format-standard has-post-thumbnail hentry category-koronavirus-an category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/03/20/samitige-tievascuakkim-ja-vaaljapaje-lekkamtilalasvuota-sirdasuveh-maajeeb-aigimuudon/?lang=an" rel="bookmark" title="Permanent Link: Sämitige tievâsčuákkim já vaaljâpaje lekkâmtilálâšvuotâ sirdâšuveh maajeeb äigimuudon">Sämitige tievâsčuákkim já vaaljâpaje lekkâmtilálâšvuotâ sirdâšuveh maajeeb äigimuudon			<span class="post-format-icon minor-meta"/>	</a></h1></header><div class="entry-content" itemprop="text"><p>Sämitige cuáŋuimáánu tievâsčuákkim já vaaljâpaje 2020-2023 lekkâmtilálâšvuotâ sirdâšuveh koronavirustile keežild maajeeb äigimuudon, mii meriduvvoo maŋeláá. Sämitige stivrâ kieđâvušâi čuákkimistis njuhčâmáánu 19. peeivi Sämitige varriidâttâm koronavirustilán (COVID-19) já meridij tärhibijn tooimâin.</p>
<p>Sämitiigán vuáđuduvvoo spiekâstâhtiilij kiärgusvuotâjuávkku, mii addel táárbu mield tievâsmittee tâi eres ravvuid tilán. Kiärgusvuotâjuávhu joođeet saavâjođetteijee já oovdânpyehten tuáimá haldâttâhhovdâ. Kiärgusvuotâjuávhu eres jesâneh láá I já II värisaavâjođetteijeeh sehe lahâčällee. – Mij lep aaibâs uđđâ tile oovdâst já lii tehâlâš, ete mij pyehtip turvâstiđ Sämitige vuáđutooimâid taan muttum tiileest, iätá saavâjođetteijee Tuomas Aslak Juuso.</p>
<p>Sämitige váldupargohäämi lii tuáistáážân káiduspargo, ijge virgemaađhijd uážžu porgâđ spiekâstâhtile ääigi. Sämitige ornim seminaareh, tilálâšvuođah já tábáhtumeh iä olášuu vyesimáánu loopâ räi já čuákkimáid uásálisteh káidusohtâvuođâiguin. Sämitigge viestâd tiileest já ton nubástusâin aktiivlávt pargoviehân.</p>
<p>– Juáháš mist puáhtá jieijâs toimáin vaiguttiđ toos, maht pastep suoijiđ riskâjuávhuid njuámumist. Lii tehâlâš čuávvuđ ravvuid já velttiđ aldakontaktijd. Tääl ferttee jurdâččiđ ubâ sämisiärváduv, eromâšávt ááhuid já äijihijd, mii tehálumos immateriaallii kulttuuräärbi kyeddeid, juátká I värisaavâjođetteijee Anni Koivisto.</p>
<p>– Koronavirus leevvânmist láá lamaš vijđes vaikuttâsah maailmvijđosávt já stiivrâst mij savâstâlâim tile vaikuttâsâin eromâšávt sämisiärvádâhân.  Sämitigge viggá jieijâs uásild ovdediđ tiäđu finniim sämikielân, loopât saavâjođetteijee Juuso.</p>
<p>Sämitige stivrâ lii moonnâm Suomâ haldâttâs 16.3.2020 adelâm linjimijd čoođâ já adelâm čuávuvâš Sämitige tooimân kyeskee <a href="https://www.samediggi.fi/wp-content/uploads/2020/03/Saka_toimintaohje_poikkeustila.pdf">ravvuid.</a> Sämitige stivrâ čuávu tile já čokkân táárbu mield meridiđ jotkâtooimâin.</p>
<p><a href="https://www.samediggi.fi/2020/03/16/samitige-varriidattam-koronavirustilan/?lang=an">Äigikyevdilis tiätu Sämitige varriidâtmist koronavirustilán</a></p>
<h5/>
<h5><strong>Lasetiäđuh</strong></h5>
<p>Saavâjođetteijee Tuomas Aslak Juuso, 040 1871 331, tuomas.juuso(at)samediggi.fi<br/>
I värisaavâjođetteijee Anni Koivisto, 040 415 5969, anni.koivisto(at)samediggi.fi<br/>
Haldâttâhhovdâ Pia Ruotsala-Kangasniemi, 040 726 2688, pia.ruotsala(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
