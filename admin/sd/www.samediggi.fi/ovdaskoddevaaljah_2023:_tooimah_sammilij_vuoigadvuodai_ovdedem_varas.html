<html>
  <body>
    <main role="main" itemprop="mainContentOfPage" class="template-page content  av-content-full alpha units">
      <div class="post-entry post-entry-type-page post-entry-74852">
        <div class="entry-content-wrapper clearfix">
<div style="padding-bottom:10px; " class="av-special-heading av-special-heading-h1  blockquote modern-quote  avia-builder-el-2  el_after_av_slideshow  el_before_av_textblock  "><h1 class="av-special-heading-tag " itemprop="headline">Sämitige ulmeh haldâttâsohjelmân 2023–2027 </h1><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><p><strong>Sämitiggeest láá toimâulmeh haldâttâsohjelmân 2023–2027 sämmilij vuoigâdvuođâi ovdedem várás.</strong></p>
<p>Suomâ čuávuvááh ovdâskoddevaaljah láá 2.4.2023. Haldâttâsráđádâlmijn suáppojeh uđđâ haldâttâs linjiimijn já haldâttâsohjelm siskáldâsâst. Sämitigge lii valmâštâllâm jieijâs iävtuttâs haldâttâsohjelmân sämmiláid kyeskee aašijn. Sämitige stivrâ lii tuhhiittâm 22.12.2022 materiaal haldâttâsráđádâlmij vuáđđun.</p>
<p><a href="https://dokumentit.solinum.fi/samediggi/download/?d=dokumenttipankki/aloitteet_esitykset_lausunnot_ja_muut/muut/toimikausi_2020-2023/saka_tavoitteet_hallitusohjelma_2023-2027.pdf">Luuvâ Sämitige uulmijd haldâttâsohjelmân 2023–2027 </a></p>
</div></section>
</div>
      </div>
    </main>
    <div class="template-page content  av-content-full alpha units">
      <div class="post-entry post-entry-type-page post-entry-74852">
        <div class="entry-content-wrapper clearfix">
<div style="padding-bottom:10px; " class="av-special-heading av-special-heading-h3    avia-builder-el-5  el_before_av_textblock  avia-builder-el-first  "><h3 class="av-special-heading-tag " itemprop="headline">Ovdâskoddevaaljah 2023: tooimah sämmilij vuoigâdvuođâi ovdedem várás</h3><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><p>Sämitige válduteemah 2023–2027 láá:</p>
</div></section>
<div class="togglecontainer  av-minimal-toggle toggle_close_all  avia-builder-el-7  el_after_av_textblock  avia-builder-el-last ">
<section class="av_toggle_section" itemscope="itemscope" itemtype="https://schema.org/CreativeWork">    <div role="tablist" class="single_toggle" data-tags="{All} ">        <p data-fake-id="#toggle-id-1" class="toggler  av-inherit-border-color " itemprop="headline" style="border-color: #745f7e; " role="tab" tabindex="0" aria-controls="toggle-id-1">1. Kielâ puáhtá eellimvyeimi – máttááttâs puáhtá puátteevuođâ<span class="toggle_icon">        <span class="vert_icon"/><span class="hor_icon"/></span></p>        <div id="toggle-id-1" class="toggle_wrap ">            <div class="toggle_content invers-color  av-inherit-border-color " itemprop="text" style="border-color: #745f7e; "><p>Vuáđulaavâ 17. cekki täähid vuoigâdvuođâ kielân já kulttuurân sehe toi paijeentolâmân já oovdedmân. Sämisiärvádâh lii čonâdâttâm porgâđ sämikielâi eellimvuáimálâšvuođâ nanodem oovdân.</p>
<p><strong>Tooimah kielâi já máttááttâs nanodem várás:</strong></p>
<ul>
<li>Visásmittoo fastâ ekonomâlâš toorjâ sämmilii kulttuur- já kielâpiervâltooimâ ornim várás.</li>
<li>Asâttuvvoo kenigâsvuotâ sämikielâi máttááttâs orniimân, mii kuáská staatâ puoh škovliittâsuárnejeijeid já mii keevâtlávt uáivildičij jyehi sämiuáppee vuoigâdvuođâ sämikielâ máttááttâs finniimân.</li>
<li>Tahhoo máhđulâžžân sämikielâi máttááttâs oles staatâst fastâdmáin káidusmáttááttâs já turviimáin máttááttâs ruttâdem.</li>
<li>Olášuttojeh máttááttâs- já kulttuurministeriö ovdedempargojuávhu (2021:25) toimâiävtuttâsah.</li>
<li>Tahhoo máhđulâžžân pajeuáppeeiskosij rähtim sämikielân talle, ko máttááttâs lii sämikielân.</li>
<li>Vááijuvvuođah sämikielâlii oppâmateriaalist láá merhâšitteeh. Sämikielâlii oppâmateriaal pyevtittemruuđáid tahhoo pisovâš lasattâs.</li>
<li>Sämikielâi sajattâh nanoduvvoo sierâ ohtâvuođâin.</li>
<li>Sämikielâliih vuáđupalvâlusah nanoduvvojeh.</li>
<li>Sämmiláid kyeskee tiätu lasettuvvoo merhâšitteht škovlâmáttááttâsân haldâttâspaajeest olášuttemnáál máttááttâsvuáváámij vuáđusij uđâsmitmijn.</li>
</ul>
            </div>        </div>    </div></section>
<section class="av_toggle_section" itemscope="itemscope" itemtype="https://schema.org/CreativeWork">    <div role="tablist" class="single_toggle" data-tags="{All} ">        <p data-fake-id="#toggle-id-2" class="toggler  av-inherit-border-color " itemprop="headline" style="border-color: #745f7e; " role="tab" tabindex="0" aria-controls="toggle-id-2">2. Parlamentaarlâš toimâkodde ovdediđ sämmilijd iäláttâsâid<span class="toggle_icon">        <span class="vert_icon"/><span class="hor_icon"/></span></p>        <div id="toggle-id-2" class="toggle_wrap ">            <div class="toggle_content invers-color  av-inherit-border-color " itemprop="text" style="border-color: #745f7e; "><p>Suomâst váilu toimâorgaan, mast Suomâ staatâ já sämmilij jieijâs jiešhaldâšem savâstâleh já oceh olesváldálii uáinu päikkikuávlu já ärbivuáválij iäláttâsâi oovdedmân. Iävtuttemnáál toimâkode pargon lii selvâttiđ sämi-iäláttâsâi sehe ärbivuáválii tiäđu já tááiđui tile koskâvuođâst ohtsâškodáláid nubástussáid sehe šoŋŋâdâhnubástusân</p>
<p>Tooimah toimâkode vuáđudem várás:</p>
<ul>
<li>Toimâkodde vuáđuduvvoo haldâttâspaje ááigán.</li>
<li>Toimâkoddeest lii ovdâstus ovdâskoddepiäláduvâin já Sämitiggeest.</li>
<li>Toimâkoodán väriduvvoo tárbulâš meriruttâ staatâ budjetist.</li>
<li>Toimâkodde taha raapoort já toimâiävtuttâsâid staatârááđán sämmilij ärbivuáválij iäláttâsâi já ärbivuáválii tiäđu toimâhinái turvim já ovdedem várás.</li>
<li>Toimâkodde vuáju eromâšávt puásuituálun, kyelipiivdon, meccipiivdon, sämituáján já nurâmân sehe toi modern haamijd.</li>
</ul>
            </div>        </div>    </div></section>
<section class="av_toggle_section" itemscope="itemscope" itemtype="https://schema.org/CreativeWork">    <div role="tablist" class="single_toggle" data-tags="{All} ">        <p data-fake-id="#toggle-id-3" class="toggler  av-inherit-border-color " itemprop="headline" style="border-color: #745f7e; " role="tab" tabindex="0" aria-controls="toggle-id-3">3. Ohjelm OA algâaalmugij vuoigâdvuođâi julgáštâs olášutmân<span class="toggle_icon">        <span class="vert_icon"/><span class="hor_icon"/></span></p>        <div id="toggle-id-3" class="toggle_wrap ">            <div class="toggle_content invers-color  av-inherit-border-color " itemprop="text" style="border-color: #745f7e; "><p>Julgáštâs ulmen lii suojâliđ já ovdediđ algâaalmugij vuoigâdvuođâid sehe turviđ sii jiešmeridemvuoigâdvuođâ. Suomâ tuhhiittij julgáštâs ive 2007 já čonâdâđâi ton olášutmân ive  2014.</p>
<ul>
<li>Sämikulttuur eellimvuáimálâšvuođâ naanoodmân Suomâ staatâ já Sämitigge kalgeh toohâđ puáttee valjâpaajeest toimâohjelm julgáštâs olášuttem várás.</li>
<li>Toimâohjelm kalga luávdiđ julgáštâs jieškođe-uv uásisuorgijd, ml. kielâ, kulttuur, sosiaal- já tiervâsvuođâtipšo, škovlim já miärádâstohâmân uásálistem.</li>
<li>Julgáštâs tiäddut kollektiivlijd vuoigâdvuođâid.
<ul>
<li>Jiešmeridemvuoigâdvuotâ</li>
<li>Vuoigâdvuotâ jiegâlii já materiaallii kulttuurân</li>
<li>Vuoigâdvuođah kuávlui kevttimân, iäláttâssáid já luánduriggoduvváid</li>
</ul>
</li>
</ul>
            </div>        </div>    </div></section>
</div>
</div>
      </div>
    </div>
    <div class="template-page content  av-content-full alpha units">
      <div class="post-entry post-entry-type-page post-entry-74852">
        <div class="entry-content-wrapper clearfix">
<div style="padding-bottom:10px; " class="av-special-heading av-special-heading-h3    avia-builder-el-9  el_before_av_textblock  avia-builder-el-first  "><h3 class="av-special-heading-tag " itemprop="headline">Äigikyevdil 2023</h3><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><p><strong>Sosiaaltorvo</strong></p>
<p>Sämmiliih váldojeh huámmášumán sosiaaltorvouđâsmitmist. Toos lasseen nanoduvvojeh Sämitige tiäđupyevtittem resurseh.</p>
<p><strong>Laahâ Sämitiggeest já jiešmeridemvuoigâdvuotâ</strong></p>
<p>Suomâst kalga asâttiđ uđđâ sämitiggelaavâ tienuuvt, ete sämmilij táárbuh já Suomâ aalmugijkoskâsiih kenigâsvuođah váldojeh huámmášumán laavâ siskáldâs hammiimist.</p>
<p><strong>Tave-eennâmlâš sämisopâmuš</strong></p>
<p>Tave-eennâmlâš sämisopâmuš ratifisistoo Taažâst, Ruotâst já Suomâst Sämitiigij torjuin.</p>
<p><strong>Tiänu kuálástemnjuolgâdus</strong></p>
<p>Tiänu kuálástemnjuolgâdus ráđádâlloo uđđâsist västidiđ sämmilij tárboid.</p>
<p><strong>Sämmilij vuoigâdvuođâi ovdedem</strong></p>
<p>Sämmilij vuoigâdvuođâi turvim luándu kevttimist.</p>
<p><strong>Tuotâvuotâ- já sovâdâttâmproosees</strong></p>
<p>Tuotâvuotâ- já sovâdâttâmkomissio pehtilis já ulmemiäldásii pargo loopân finnim sehe sämmilii psykososiaallii torjuu ohtâduv Uuvjâ tooimâ já ton jotkum turvim kalga visásmittiđ puáttee haldâttâs ohjelmist.</p>
<p><strong>Kuálástemlaavâ turviđ sämmilij vuoigâdvuođâid algâaalmugin</strong></p>
<p>Kuálástemlaavâ uđâsmitmist kalga väldiđ huámmášumán sämmilij vuoigâdvuođâid algâaalmugin sehe spejâlistiđ laavâ njuolgâdusâid tuámustoovlij majemui aaigij čuávdusáid sämmilij kuálástem háárán. Eromâš huámmášume kalga kiddiđ kuálástemlaavâ 10 §:n sehe sämmilij päikkikuávlust ässee sämmilij oovtviärdásâšvuotân.</p>
</div></section>
</div>
      </div>
    </div>
    <div class="template-page content  av-content-full alpha units">
      <div class="post-entry post-entry-type-page post-entry-74852">
        <div class="entry-content-wrapper clearfix">
<div style="padding-bottom:10px; " class="av-special-heading av-special-heading-h3    avia-builder-el-12  el_before_av_textblock  avia-builder-el-first  "><h3 class="av-special-heading-tag " itemprop="headline">Sämitigge</h3><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><p>Sämitigge oovdâst sämmilijd aalmuglávt já aalmugijkoskâsávt. Sämitigge tuáimá riehtiministeriö haldâttâhsyergist mutâ lii jiečânâs staatâ virgeomâháin.</p>
<p>Sämitige tehálumos toimâ lii olášuttiđ vuáđulaavâst toos asâttum tooimâid ađai olášuttiđ sämmilij jieijâs kielân já kulttuurân kyeskee jiešhaldâšem sehe turviđ sämmilii algâaalmugkulttuur siäilum já ovdánem.</p>
<p>Sämitige toimâ ruttâduvvoo staatâ budjetruttâdmáin. Sämitige eidusii tooimân láá väridum staatâ budjetist s. 2,5 miljovn eurod já Sämitige peht mieđettuvvoo ruttâdem sämmilii kulttuurân já servijd, sämikielâláid arâšoddâdem- já sosiaal- já tiervâsvuođâpalvâlussáid já sämikielâlii oppâmateriaalpyevtittâsân. Sämitiggeest láá meid sierânâsprojekteh, moid puátá ruttâdem staatâ já Euroop Union ruuđâin.</p>
<p>Sämmilijn lii sämmilij päikkikuávlust kielâsis já kulttuursis kyeskee jiešhaldâšem. Kuávlun kuleh Iänuduv, Aanaar já Ucjuv kieldâi kuávluh sehe Laapi palgâs kuávlu Suáđigil kieldâst ađai keevâtlávt Suáđigil kieldâ taveuási.</p>
</div></section>

</div>
      </div>
    </div>
  </body>
</html>
