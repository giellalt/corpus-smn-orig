<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-35230 post-loop-1 post-parity-odd post-entry-last single-big with-slider post-35230 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/09/19/saami-parlamentaarlii-raadi-saavajodettemvuota-sirdasuva-suoma-samitiigan/?lang=an" rel="bookmark" title="Permanent Link: Säämi parlamentaarlii rääđi saavâjođettemvuotâ sirdâšuvá Suomâ Sämitiigán">Säämi parlamentaarlii rääđi saavâjođettemvuotâ sirdâšuvá Suomâ Sämitiigán			<span class="post-format-icon minor-meta"/>	</a></h1></header><div class="entry-content" itemprop="text"><p>Säämi parlamentaarlâš rääđi (SPR) čokkân onne 19.9.2019 Haaparantaast tievâsčuákkimân, kost SPR saavâjođettemvuotâ sirdâšuvá Ruotâ Sämitiggeest Suomâ Sämitiigán čuávvoo 16 mánuppajan já Tiina Sanila-Aikiost šadda SPR saavâjođetteijee. Siämmáá tilálâšvuođâst meid SPR nuorâilävdikode saavâjođettemvuotâ sirdâšuvá Suomâ Sämitige nuorâirááđán.</p>
<p>Suomâ Sämitige saavâjođettemvuođâ váldu-ulmen Sämitige saavâjođetteijee já SPR puáttee saavâjođetteijee Tiina Sanila-Aikio luvâttâl ei. Sämikielâi áámmát- já reesuurskuávdáš Säämi Kielâkäldee (Sámi Giellagáldu) tooimâ pisovâžžân finnim, tave-eennâmlii sämisopâmuš ovdedem sehe algâaalmugij uásálistemvuoigâdvuođâ pyeredem OA ooleest. Sanila-Aikio ana SPR pargo tergâdin, tastko SPR koordinist sämmilij uáivilijd ohtsijn koččâmušâin.</p>
<p>SPR kuhesáigásâš ulmen lii lamaš ei. sämmilij vuoigâdvuotâsajattuv pyeredem sehe tave-eennâmlii sämisopâmuš ovdedem. Toos lasseen tot lii lamaš tehálii roolist sämikielâi áámmát- já reesuurskuávdáš Säämi Kielâkäldee tooimâ koordinistmist, já tot oovded meid eres raajij rasta ulâtteijee sämihaavâi olášume. SPR vuálásâžžân tuáimih sierâ lävdikodeh, moi pargo vuáiju ain kuás-uv äigikyevdilis sämmiláid kyeskee teemaid.</p>
<p>SPR lii Taažâ, Ruotâ já Suomâ Sämitiigij koskâsâš parlamentaarlâš ohtsâšpargo-orgaan, mast meid Ruošâ sämiseervih uásálisteh ohtsâšpaargon tárkkojeijen. SPR tievâsčuákkimist rääđi airâseh kuulmâ Tave-enâmist já Ruošâst čokkâneh oohtân ucemustáá ohtii ivveest. Toimâstis SPR viggá ovdediđ jieškote-uv Tave-enâmist orroo Sämitiigij koskâsii oovtâstpargo já tot kieđâvuš aašijd, moh kyeskih sämmiláid aalmugin raajij rasta. Tot oovdâst-uv Tave-enâmij kuávlust ässee sämmilijd maŋgii om. almugijkoskâsijn ohtâvuođâin.</p>
<p>Sämitige čuákkim väljee juávhustis airâsijd SPR:n oovtâ valjâpajan ain häävild, já taan valjâpaajeest airâseh láá: Tiina Sanila-Aikio, Tuomas Aslak Juuso, Anne Nuorgam, Aslak Holmberg, Pentti Pieski, Heikki Paltto já Neeta Jääskö.</p>
<p>Ko saavâjođettemvuotâ sirdâšuvá te meid SPR haldâttuv hoittám sirdâšuvá Sämitiigán Suomâst, já tast västid Sämitige almugijkoskâsij aašij čällee.</p>
<h5>Lasetiäđuh</h5>
<p>Saavâjođetteijee Tiina Sanila-Aikio, puh. 050 300 1780, <a href="mailto:tiina.sanila-aikio@samediggi.fi">tiina.sanila-aikio(at)samediggi.fi</a></p>
<p>Vs. almugijkoskâsij aašij čällee Laura Olsen-Ljetoff, puh. 010 839 3155, laura.olsen-ljetoff(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
