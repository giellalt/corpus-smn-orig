<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-21733 post-loop-1 post-parity-odd post-entry-last single-big with-slider post-21733 post type-post status-publish format-standard has-post-thumbnail hentry category-nuorah category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/01/23/vyehikorttapakka-oppamateriaal-skovlaid-sammilasvuoda-kiedavusman/?lang=an" rel="bookmark" title="Permanent Link: Vyehikorttâpakkâ- oppâmateriaal škovláid sämmilâšvuođâ kieđâvušmân">Vyehikorttâpakkâ- oppâmateriaal škovláid sämmilâšvuođâ kieđâvušmân			<span class="post-format-icon minor-meta"/>	</a></h1></header><div class="entry-content" itemprop="text"><p><a href="https://www.samediggi.fi/dihtosis-haaha/?lang=an">Dihtosis-haavâst</a> lii pyevtittum materiaal škovlâkolliistâlmij várás sehe vyehikorttâpakkâ máttáátteijeid fáádá jiečânâs kieđâvuššâm várás uáppeiguin. Dihtosis-vyehikorttâpakkâ lii uáivildum máttááttâs toorjân ovdâmerkkân sämmilij aalmugpeeivi (6.2.) áávvudmân škoovlâin pirrâ Suomâ. Maht ličij skiärrurääđi sämimuusikist tâi uápásmem sämikielâláid tiervâttâssáid? Sierâlágánij já sierâkukkosij hárjuttâsâi vievâst tun puávtáh rähtiđ tuu mielâmield oppâtijme sämmilâšvuođâst.</p>
<p>Vyehikorttâpakkâ ana sistees info-oosijd sehe toimâlijd hárjuttâsâid já taid ovtâstitmáin tun puávtáh rähtiđ sierâlágán oppâtiijmijd. Hárjuttâsah heivejeh paješkoovlâi lasseen meid vyeliškoovlâ alemuu luokkaid sehe nube tääsi oppâlájádâssáid. Pakkâ lii juohhum kuulmâ teeman: Sämmiliih, Algâaalmug já Kulttuur. Jieškote-uv teema ana sistees 2 tiätukoortâ sehe 6 hárjuttâskoortâ.</p>
<p>Koortâin puáhtá rähtiđ vijđes ubâlâšvuođâ, teikâ taid puáhtá kieđâvuššâđ sierâ já vuáijuđ tiätuteeman. Koortáid láá merkkejum hárjuttâs uásálistei ucemusmeeri, tárbuliih piergâseh já äigi, mii suulân kolá hárjuttâssáid. Puoh hárjuttâsah tuáimih tagarin, mutâ uásán lii finnimnáál <u><a href="https://www.nuortenakatemia.fi/oppimateriaalit/dihtosis-oppimateriaalit-saamelaisuuden-kasittelyyn/"> lasemateriaal</a></u> Nuorâi Akatemia nettisiijđoin. Hárjuttâsâid puáhtá heiviittiđ juávhu já kieđâvuššâm vuálásij aašij mield. Vyehikorttâpakkâ lii nuuvtá.</p>
<p>Paakâ puáhtá tiiláđ čujottâsâst: <u><a href="http://www.nuortenakatemia.fi/kouluvierailulomakkeet/">www.nuortenakatemia.fi/kouluvierailulomakkeet/</a></u> tâi haavâ proojeektpargest.</p>
<p>Tun puávtáh ovdil tiilám uápásmuđ paakâ siskáldâsân já lasemateriaaláid <u><a href="https://www.nuortenakatemia.fi/oppimateriaalit/dihtosis-oppimateriaalit-saamelaisuuden-kasittelyyn/"> tääbbin</a></u>.</p>
<p>Dihtosis-haahâ lii Sämitige nuorâirääđi já Nuorâi Akatemia ohtsâšhaahâ, mon ulmen lii lasettiđ válduaalmugân kullee nuorâi tiäđuid sämmilijn já sämikulttuurist. Máttááttâs- já kulttuurministeriö ruttâd haavâ.</p>
<p> </p>
<p><strong>Lasetiäđuh:</strong></p>
<p>Proojeektpargee, Sämitigge, Minna Lehtola 040 650 3620 minna.lehtola(a)samediggi.fi</p>
<p>Proojeektkoordinaattor, Nuorâi Akatemia, Ulla Saalasti 040 567 4203, ulla.saalasti(at)nuortenakatemia.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
