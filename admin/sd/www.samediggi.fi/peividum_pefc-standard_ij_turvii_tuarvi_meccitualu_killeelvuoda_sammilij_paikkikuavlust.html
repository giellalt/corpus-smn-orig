<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-56853 post-loop-1 post-parity-odd post-entry-last single-big with-slider post-56853 post type-post status-publish format-standard has-post-thumbnail hentry category-ialattas-ja-vuoigadvuota category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/05/20/peividum-pefc-standard-ij-turvii-tuarvi-meccitualu-killeelvuoda-sammilij-paikkikuavlust/?lang=an" rel="bookmark" title="Permanent Link: Peividum PEFC-standard ij turvii tuárvi meccituálu killeelvuođâ sämmilij päikkikuávlust">Peividum PEFC-standard ij turvii tuárvi meccituálu killeelvuođâ sämmilij päikkikuávlust			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Sämitige stivrâ meridij 10.5.2021, ete Sämitigge ij vuáláčääli peividum PEFC-standard. Peividum kritereh iä Sämitige mield turvii tuárvi sämmilij päikkikuávlu meccituálu killeelvuođâ, iäge Sämitige iävtuttâsah lah valdum standardpargoost tuárvi huámmášumán.</strong></p>



<p>– Sämitige stivrâ lii kieđâvuššâm peividum standard já puáttám taggaar puátusân, ete tot ij turvii tuárvi sämikulttuur paijeentoollâm já ovdedem hinnáid sämmilij päikkikuávlust, paahud saavâjođetteijee Tuomas Aslak Juuso.</p>



<p>Sämikulttuur, eromâšávt sämmilij ärbivuáválij iäláttâsâi hárjuttem hinnáid sämmilij päikkikuávlust uhkedeh šoŋŋâdâhnubástus, ain juátkoo mecciluándu uhkevuálásâžžân šoddâm já eennâmkevttimteddui lasanem. Sämmilij ärbivuáválij iäláttâsâi hárjuttem lii čonâsist sämmilij päikkikuávlu eellimvuáimán já putes luándun já čácáduvváid sehe ohtâlâs kuávloid.</p>



<p>– Sämmilij ärbivuáválij iäláttâsâi já algâaalmugvuoigâdvuođâi turvim ličij vaattâm standardpargoost tom, ete sämmilij uáinuid liččii váldám huámmášumán sämikulttuurân kyeskee kriiteer paaldâst meid eres kriterijn tállân pargo aalgâ rääjist já ete kriterijd liččii tarkkum olesvuottân sämmilij ekologâlii, sosiaallii já kulttuurlii killeelvuođâ uáinust, paahud II värisaavâjođetteijee Leo Aikio.</p>



<h4 class="wp-block-heading" id="h-pefc-standard-peividempargo-pi-t-m-kyehti-ive"><strong>PEFC-standard peividempargo pištám kyehti ive</strong></h4>



<p>Sämitigge lii uásálistám aktiivlávt PEFC-standard peividempaargon. Sämitigge iävtuttij tärkkilistmijd já lasattâsâid vyeimist orroo standard PEFC FI 1002:2014 almoláid sehe ekologâlii, sosiaallii já kulttuurlii killeelvuotân kyeskee kriterijd tállân peividempargo aalgâst. Iävtuttâsâiguin já lasattâsâiguin Sämitigge viigâi vaiguttiđ toos, ete standardist liččii aalgâ rääjist váldám huámmášumán sämmilij päikkikuávlu sierânâsjiešvuođâid, tubdâstâm sämmilij ärbivuáválij iäláttâsâi vuáđudem luándun sehe turvâstâm meccituálu uásild tom, ete sämikulttuur ij hiäjusm sämmilij päikkikuávlust.</p>



<p>Aalmugijkoskâsii standard PEFC ST 1001:2017 mield puoh čonâsjuávhuh kolgâččii leđe ovdâstum standardpargojuávhust tienuuvt, ete mihheen ovtâskâs čonâsjuávkkupeelijd ij lah merideijee sajattuvâst. PEFC-standard peividempargo várás vuáđudum PEFC-standardpargojuávhust lijjii masa puohah meccituálu ovdâsteijeeh já návt meccituálu ovdâsteijein lâi noonâ rooli meid miärádâstohâmist. Sämitige iävtuttâsah já tievâsmitmeh sierâ kriteráid iä valdum pargo ääigi tuárvi huámmášumán já uáivilijd viggii raijiđ sierâ standard olesvuođâst.</p>



<p>Peividum PEFC-standard ij faalâ meccituálu stivrejeijee kriterijd, moh västideh sämmilij päikkikuávlu sierânâsjiešvuođáid já pehtilávt torvejeh sämikulttuur hárjuttem hinnáid já tondiet Sämitiggeest iä lah tuárvi vuáđđuseh peividum standard vuáláčälimân.</p>



<p>PEFC Suomâ lii iävtuttâm Sämitiigán jotkâráđádâlmijd kriterijn tienuuvt, ete ráđádâlmijn kiddiiččii huámášume aššijd, maid Sämitigge iävtuttij standardpargo aalgâst. Sämitigge kiäččá peividum PEFC-standard hammim olesvuođâ sämmilij ekologâlii, ekonomâlii já sosiaallii killeelvuođâ uáinust. Kriterijd láá hammim já tievâsmittám merhâšitteht ton maŋa, ko Sämitigge lii toohâm vuossâmuid iävtuttâsâidis. Taan tiet ij pijssáá, ete tuš peividemproosees algâmuddoost iävtuttum aašijd tarkkuuččii uđđâsist jotkâráđádâlmijn. Ko váldá vala huámmášumán Sämitige resursijd já standardpaargon jo kevttum ääigi, te Sämitigge ij ane máhđulâžžân algâttiđ jotkâráđádâlmijd.</p>



<p>Iäláttâs-, jotolâh- já pirâskuávdááh sehe Suomâ pirâskuávdáš láá taan räi Sämitige lasseen almottâm, ete iä vuáláčääli standard. IJP-kuávdái vuáđđuseh standardist kiäsádâtmân láá <a href="https://www.ely-keskus.fi/-/ely-keskukset-olisivat-toivoneet-parempaa-tietopohjaa-ja-ekologisten-kriteerien-huomiointia-pefc-standardin-valmistelussa">tääbbin</a> (suomâkielân).</p>



<h4 class="wp-block-heading" id="h-laseti-uh">Lasetiäđuh:</h4>



<p>Tuomas Aslak Juuso<br/>Saavâjođetteijee<br/>040 687 3394<br/><a href="mailto:tuomas.juuso@samediggi.fi">tuomas.juuso(at)samediggi.fi</a></p>



<p>Leo Aikio<br/>II värisaavâjođetteijee<br/>040 621 6505<br/><a href="mailto:leo.aikio@samediggi.fi">leo.aikio(at)samediggi.fi</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
