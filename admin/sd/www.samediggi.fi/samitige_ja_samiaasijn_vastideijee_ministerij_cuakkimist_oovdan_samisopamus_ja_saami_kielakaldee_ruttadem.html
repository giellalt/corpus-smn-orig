<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-51136 post-loop-1 post-parity-odd post-entry-last single-big with-slider post-51136 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/11/19/samitige-ja-samiaasijn-vastideijee-ministerij-cuakkimist-oovdan-samisopamus-ja-saami-kielakaldee-ruttadem/?lang=an" rel="bookmark" title="Permanent Link: Sämitige já sämiaašijn västideijee ministerij čuákkimist oovdân sämisopâmuš já Säämi Kielâkäldee ruttâdem">Sämitige já sämiaašijn västideijee ministerij čuákkimist oovdân sämisopâmuš já Säämi Kielâkäldee ruttâdem			<span class="post-format-icon minor-meta"/>	</a></h1></header><div class="entry-content" itemprop="text"><p><strong>Sämitiigij saavâjođetteijeeh já sämiaašijn västideijee ministereh Suomâst, Ruotâst já Taažâst teivii káidusohtâvuođâiguin skammâmáánu 18. peeivi 2020. Tilálâšvuođâ ohtâvuođâst juohhui Kollekielâ – Tave-eennâmlâš säämi kielâpalhâšume.</strong></p>
<p>– Mun tuáivum, ete tai savâstâlmij vuáđuld mij finnip ááigán nubástusâid já peessâp juátkiđ savâstâllâm tave-eennâmlii sämisopâmuš ovdedem pyerrin. Mij pajedijm oovdân meid Säämi Kielâkäldee merhâšume sämisiärvádâhân já mun tuođâi tuáivum, ete staatah väldih huámmášumán Sämitige tuoivuu fastâ já kelijdeijee ruttâdem turviimist, vâi Kielâkäldee toimâ visásmittoo, iätá Sämitige saavâjođetteijee Tuomas Aslak Juuso.</p>
<p>Sämitiigij saavâjođetteijeeh já sämiaašijn västideijee ministereh savâstâllii teivâdmist eereeb iärrás tave-eennâmlii sämisopâmuš kieđâvušmist, fastâ Säämi Kielâkäldee (Sámi Giellagáldu) vuáđđudmist sehe koronapandemia vaikuttâsâin sämmilâšaalmugân. Toos lasseen teivâdmist pajanij oovdân aalmugjuávhui koskâsij koskâvuođâi ovdedem já vajeretoriik estim, sehe sämikielâi kevttimmáhđulâšvuođâi pyeredem digitaallijn pirrâsijn. Loopâst savâstâllii vala eellimvuáimálii sämmilâšsiärváduv vuáđust.</p>
<h5><strong>Kollekielâ-kielâpalhâšume Ellen Pautamon já Joonar Thomassonân</strong></h5>
<p>Ive 2020 Kollekielâ-palhâšume uážžoin sämikielâ já -kulttuur lehtor Ergon Máreha Ánne Elle-Máret, Ellen Pautamo suu áánsuin tavesämikielâ máttáátteijen já kielâäššitobdee Jonar Thomasson pargostis maadâsämikielâ pyerrin. Palhâšume keigij riehtiminister Anna-Maja Henriksson.</p>
<p>Kollekielâ mieđettuvvoo ovtâskâs ulmui tâi siärvádâhân Taažâst, Ruotâst, Suomâst teikâ Ruošâst sämikielâi oovdedmist. Palhâšume stuárudâh lii 15 000 eurod. Taan ive palhâšume uážžooh lává kyehti, te summe juáhhoo Pautamo já Thomasson kooskâ.</p>
<p>– Tuođâi hirmâd suotâs, ete mij pyehtip návt mušteđ tágárijd ulmuid, kiäh jyehi peeivi pargeh sämikielâi tile pyeredem oovdân, paahud säämi kielârääđi já árvuštâllâmkomitea saavâjođetteijee Tauno Ljetoff.</p>
<p> </p>
<p><a href="https://youtu.be/_xN_ZYyavz0">https://youtu.be/_xN_ZYyavz0</a> Nordiskt samiskt språkpris Gollegiella 2020 (jurgâlusttáá)</p>
<p><a href="https://youtu.be/9fHGrEvmi_4">https://youtu.be/9fHGrEvmi_4</a> Pohjoismainen saamen kielen palkinto Gollegiella 2020 (suomâkielân)</p>
<p><a href="https://youtu.be/Kruls6kLHzI">https://youtu.be/Kruls6kLHzI</a> Nordiskt samiskt språkpris Gollegiella 2020 (ruotâkielân)</p>
<p><a href="https://youtu.be/umfWrb4WmuA">https://youtu.be/umfWrb4WmuA</a> Davviriikkalaš sámi giellabálkkašupmi Gollegiella 2020 (tavesämikielân)</p>
<p><a href="https://oikeusministerio.fi/saamenkielet">Lasetiäđuh Kollekielâ palhâšuumeest</a></p>
<p><strong> </strong></p>
<h5><strong>Lasetiäđuh:</strong></h5>
<p>Saavâjođetteijee Tuomas Aslak Juuso puh. 040 687 3394 / 010 839 3101, tuomas.juuso(at)samediggi.fi</p>
<p>Säämi kielârääđi já árvuštâllâmkomitea saavâjođetteijee Tauno Ljetoff, puh. 040 5893249, tauno.ljetoff(at)gmail.com</p>
<p>Saavâjođetteijee išedeijee Laura Olsén-Ljetoff puh. 010 839 3190 / 040 617 5113, laura.olsen-ljetoff(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
