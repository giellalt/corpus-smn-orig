<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-54424 post-loop-1 post-parity-odd post-entry-last single-big  post-54424 post type-post status-publish format-standard has-post-thumbnail hentry category-ialattas-ja-vuoigadvuota category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/03/10/samitigge-kiasa-jienameera-rade-linjim-meddalistman-eennamkoddekaavast/?lang=an" rel="bookmark" title="Permanent Link: Sämitigge kiäsá Jieŋâmeerâ rađe linjim meddâlistmân eennâmkoddekaavast">Sämitigge kiäsá Jieŋâmeerâ rađe linjim meddâlistmân eennâmkoddekaavast			<span class="post-format-icon minor-meta"/>	</a></h1></header><div class="entry-content" itemprop="text">
<p>Laapi lito stivrâ meridij 1. njuhčâmáánu tuhhiittiđ Tave-Laapi eennâmkoddekaava 2040 já oovdânpuáhtá, ete Laapi lito váldustivrâ tuhhit kaava čuákkimistis 17. vyesimáánu 2021. Jieŋâmeerâ rađe linjim piso eennâmkoddekaavast vijđes vuástálistmist peerusthánnáá. Sämitigge kiäsá Laapi lito stiivrân, vâi Jieŋâmeerâ rađe linjim valduuččii meddâl eennâmkoddekaavast.</p>



<p>– Laapi litto tuálá kiddâ Jieŋâmeerâ raađeest, veikâ rađelinjim ij kulluu jotolâh- já viestâdemministeriö valmâštâllâm jotolâhornimvuáváámân ivvijd 2021-2032. Tääl ličij meid äigi, ete Laapi litto váldá huámmášumán tuotâaašijd já luápá linjiimist, ige ane sämmilijd epivisesin sii puátteevuođâ háárán čuávvoo kyehtlov ihheed, iätá Sämitige II värisaavâjođetteijee Leo Aikio.</p>



<p><a href="https://www.samediggi.fi/2020/06/11/jienameera-ryevdirade-piso-eennamkoddekaavast-vijdes-vuastalistmist-huolahannaa/?lang=an">Sämitigge já maaŋgah eres peleh láá maŋgii sierâ uáivilijn já ciälkkámušâin</a> puáhtám oovdân, ete sij vuástálisteh Jieŋâmere rađe merkkim eennâmkoddekaavan ubâ raavâlâžžân. I värisaavâjođetteijee Anni Koivisto lii uásálistám Sämitige nomâttem äššitobdeejesânin Laapi lito stiivrâ čuákkimáid já sun lii puáhtám meid tobbeen oovdân sämmilij uáinuid rađelinjimist. Toos lasseen <a href="https://www.samediggi.fi/2019/02/11/jaameren-radan-jatkoselvitysraportit-julkaistu-hanke-ei-ole-taloudellisesti-kannattava/">jotolâh- já viestâdemministeriö tovâttem čielgiittâsâst</a> lii pahudum, ete Jieŋâmeerâ rađe ij kannat ekonomâlávt.</p>



<p>–  Sämmiliih já maaŋgah eres tuáimeeh láá puáhtám uáivilis oovdân já agâstâllâm uáinuidis oles proosees ääigi. Ciälkkámušah, muštottâsah, uáivileh já eres tooimah iä lah vaiguttâm Laapi lito stiivrâ uáivilân, veikâ agâstâlmeh rađe negatiivlijn vaikuttâsâin sämmilij eellimpirrâsân, kielân, siärvádâhân já ärbivuáváláid iäláttâssáid láá čielgâseh, juátká Koivisto</p>



<p>Sämitigge lii <a href="https://dokumentit.solinum.fi/samediggi/download/?d=Dokumenttipankki/Aloitteet,%20esitykset,%20lausunnot%20ja%20muut/Lausunnot/Toimikausi%202020-2023/Elinkeino,%20oikeus%20ja%20ymp%C3%A4rist%C3%B6/Lausunto%20Pohjois-Lapin%20maakuntakaava%202040%20-ehdotuksesta.pdf">eennâmkoddekaavast adelem ciälkkámušâst</a> pahudâm, ete vuáđulaavâ 17.3 § sehe KP-sopâmuš 27 artikkâlist jođettum sämikulttuur hiäjusmittemkiäldu iästá Jieŋâmeerâ rađe rähtim. Olášuudijn haahâ hiäjusmittáčij  merhâšitteht algâaalmug sämmilij vuoigâdvuođâ paijeentoollâđ já ovdediđ jieijâs kulttuur já tovâttičij toos taggaar merhâšittee hááitu ko vuáđulaavâst uáivildeh. Sämitigge lii meid puáhtám oovdân, ete rađe rähtim uáivildičij sämmilij já eres aalmug pággusirdem, mii ličij OA algâaalmugjulgáštus 10 artikkâl vuástásâš.</p>



<p>Väldikodálâš jotolâhornimvuávám ivvijd 2021-2032 já Suomâ arktâsii politiik strategia láá eidu valmâštâllâm vyelni. Vuáváámeh iä ane sistees sämmilij päikkikuávlu luáddoo rađelinjimijd, peic kuohtuuh vuáváámeh čuávuh haldâttâsohjelmân kirjejum linjimijd. Linjimeh kyeskih Kiemâ-Haaparanta-rađe šleđgim já Suomâ rađeviärmáduv čoonnâm čovgâsubbooht Ruotâ rađeviärmádâhân já ton peht aalmugijkoskâsii täävvirjotoluv sundâšume Taažâ Narvikân. Luuvâ <a href="https://dokumentit.solinum.fi/samediggi/download/?d=Dokumenttipankki/Aloitteet,%20esitykset,%20lausunnot%20ja%20muut/Lausunnot/Toimikausi%202020-2023/Elinkeino,%20oikeus%20ja%20ymp%C3%A4rist%C3%B6/Lausunto_valtakunnallinen_liikennejarjestelmasuunnitelma%201.3.2021.pdf">Sämitige ciälkkámuš väldikodálii jotolâhornimvuáváámist ivvijd 2021-2032</a></p>



<p>Tave-Laapin eennâmkoddekaava 2040 lii tárguttâs leđe valmâš kiđđuv 2021 já tot kuáská Aanaar, Suáđigil ja Ucjuv kieldáid. Luuvâ lase Laapi lito nettisiijđoin: <a href="https://www.lapinliitto.fi/aluesuunnittelu/maakuntakaavoitus/vireilla-olevat-maakuntakaavat/pohjois-lapin-maakuntakaava/">https://www.lapinliitto.fi/aluesuunnittelu/maakuntakaavoitus/vireilla-olevat-maakuntakaavat/pohjois-lapin-maakuntakaava/</a></p>



<h4 class="wp-block-heading" id="h-laseti-uh"><strong>Lasetiäđuh</strong></h4>



<p>II värisaavâjođetteijee Leo Aikio, p. 040 621 6505, leo.aikio(at)samediggi.fi</p>



<p>I värisaavâjođetteijee Anni Koivisto, p. 040 415 5969, anni.koivisto(at)samediggi.fi</p>



<p>Vs. pirâsčällee Tiina Lovisa Solbär, p. 010 839 3184 / 050 599 9725, tiinalovisa.solbaer(at)samediggi.fi</p>



<p>Má. lahâčällee Sarita Kämäräinen, p. 010 839 3143 / 040 186 7258, sarita.kamarainen(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
