<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-74606 post-loop-1 post-parity-odd post-entry-last single-big with-slider post-74606 post type-post status-publish format-standard has-post-thumbnail hentry category-kansainvaliset-asiat-dav-an category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/03/23/saami-parlamentaarlas-raadi-oovdanpuahta-aannum-uaiviminister-marinan-sammilij-jiesmeridemvuoigadvuoda-peeleest/?lang=an" rel="bookmark" title="Permanent Link: Säämi parlamentaarlâš rääđi oovdânpuáhtá áánnum uáiviminister Marinân sämmilij jiešmeridemvuoigâdvuođâ peeleest">Säämi parlamentaarlâš rääđi oovdânpuáhtá áánnum uáiviminister Marinân sämmilij jiešmeridemvuoigâdvuođâ peeleest			<span class="post-format-icon minor-meta"/>	</a></h1></header><div class="entry-content" itemprop="text"><p>Säämi parlamentaarlâš rääđi (SPR) oovdânpuáhtá áánnum, ete uáiviminister Sanna Marin ovdedičij sämmilij jiešmeridemvuoigâdvuođâi olášume já algâaalmugvuoigâdvuođâi ibárdâs oovtâst Suomâ, Ruotâ já Taažâ staatânjunošijguin. Áánnum adelui Marinân tuorâstâhiiđeed Brysselist, ko sun kollij <a href="https://www.samediggi.fi/2023/03/21/barents-kuavlu-algaaalmugij-njunoscuakkim-brysselist/?lang=an">Barents kuávlu algâaalmugij njunoščuákkimist</a>. SPR táttu meid mušteđ Ruošâ sämmilijd, ko suáti ain juátkoo.</p>
<p>Rääđi paajeed oovdân majemui aaigij ovdâmeerhâid hástusijn sämmilij jiešmeridemvuoigâdvuođâ olášuumeest jieškođe-uv staatâst, ovdâmerkkân Suomâst sämitiggelaavâ uđâsmittem ooleest. Rääđi táttu, ete staatah visásmitáččii ibárdâs sämmiláid tähidum algâaalmugvuoigâdvuođâin miärádâstoohâm puoh taasijn: páihálávt, aalmuglávt já Euroop unionist. Toos lasseen rääđi puáhtá oovdân huolâs Ruošâ sämmilij vaigâdis tiileest, ko Ruošâ volliittemsuáti ain juátkoo já táttu, ete sii pačarâs ij vájálduuččii.</p>
<p>Áánnum láá vuáláčáállám Sämitiigij saavâjođetteijeeh Tuomas Aslak Juuso, Silje Karine Muotka já Håkan Jonsson, kii tuáimá meid SPR saavâjođetteijen. Saavâjođetteijeeh Jonsson já Muotka adeláin áánnum Marinân oovtâst Suomâ Sämitige I värisaavâjođetteijee Anni Koivistoin.</p>
<p>Luuvâ Säämi parlamentaarlii rääđi áánnum eŋgâlâskielân <a href="https://dokumentit.solinum.fi/samediggi/download/?d=dokumenttipankki/kansainv%C3%A4linen_toiminta/saamelainen_parlamentaarinen_neuvosto/saamelaisen_parlamentaarisen_neuvoston_vetoomus_p%C3%A4%C3%A4ministeri_marinille.pdf">tääbbin</a>.</p>
<p><strong>Lasetiäđuh:</strong><br/>
Tuomas Aslak Juuso<br/>
Saavâjođetteijee<br/>
040 687 3394<br/>
tuomas.juuso(at)samediggi.fi</p>
<p>Anni Koivisto<br/>
I värisaavâjođetteijee<br/>
040 415 5969<br/>
anni.koivisto(at)samediggi.fi</p>
<p>Inka Saara Arttijeff<br/>
Aalmugijkoskâsij aašij čällee<br/>
050 574 7629<br/>
inka-saara.arttijeff(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
