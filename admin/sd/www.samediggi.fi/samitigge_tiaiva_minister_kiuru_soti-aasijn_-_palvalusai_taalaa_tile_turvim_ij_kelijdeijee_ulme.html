<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-46956 post-loop-1 post-parity-odd post-entry-last single-big with-slider post-46956 post type-post status-publish format-standard has-post-thumbnail hentry category-sosiaal-ja-tiervasvuota category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/08/17/samitigge-tiaiva-minister-kiuru-soti-aasijn-palvalusai-taalaa-tile-turvim-ij-kelijdeijee-ulme/?lang=an" rel="bookmark" title="Permanent Link: Sämitigge tiäivá minister Kiuru soti-aašijn – palvâlusâi tááláá tile turvim ij kelijdeijee ulme">Sämitigge tiäivá minister Kiuru soti-aašijn – palvâlusâi tááláá tile turvim ij kelijdeijee ulme			<span class="post-format-icon minor-meta"/>	</a></h1></header><div class="entry-content" itemprop="text"><p><strong>Sämitigge tiäivá peerâ- já vuáđupalvâlemminister Kiuru onne porgemáánu 17. peeivi Ruávinjaargâst haldâttâs soti-eennâmkoddejotteem ohtâvuođâst. Teivâdmist Sämitigge paajeed oovdân ei. oovtviärdásâšvuođâ já sämmilij kielâlij vuoigâdvuođâi olášume sehe kelijdeijee já čuosâttum ruttâdem tähidem sämmilij palvâlusâi uásild soti-uđâsmitmist.</strong></p>
<p>Sämitige ovdâsteijeeh uásálisteh Ruávinjaargâst 17.8.2020 ornimnáál haldâttâs soti-eennâmkoddejotteem tilálâšvuotân, mon maŋa sij teivih peerâ- já vuáđupalvâlemminister Krista Kiuru. <a href="https://www.samediggi.fi/2020/06/17/saamelaiskarajat-kampanjoi-yhdenvertaisten-sote-palveluiden-puolesta/">Sämitigge algâttij kesimáánust kampanja oovtviärdásij soti-palvâlusâi peeleest</a>, já puáhtá kampanja saavâ oovdân tääl meid ministerân.</p>
<p>– Oovtviärdásâšvuođâ olášume sämmilij puotâ váátá positiivlijd sierânâstooimâid, tast ko sämikielâliih ja kulttuurmiäldásiih palvâlusah iä olášuu tuárvi pyereest tääl. Tondiet tááláá tile turvim ij lah kelijdeijee ulme, peic soti-uđâsmittem jotkâvalmâštâlmist kalga väldiđ tuođâi huámmášumán sämmilij kielâlij já vuáđulavâlij vuoigâdvuođâi olášume, linjáá Sämitige saavâjođetteijee Tuomas Aslak Juuso.</p>
<p>– Sämmiláid kalga toos lasseen turviđ kelijdeijee sajattuv algâaalmugin vaiguttiđ olssis kyeskee aššijd, tast ko sämmiliih iä lah tuš aalmuglâš kielâucceebloho, juátká Juuso.</p>
<p>Suomâ haldâttâs joton piejâm soti-uđâsmittem ulmen lii, ete soti-palvâlusah olášuttojeh oovtviärdásávt puohháid. Sämitigge haalijd leđe oovdedmin soti-uđâsmittem tienuuvt, ete meid sämmilij táárbuh tubdâstuvvojeh já váldojeh uđâsmitmist huámmášumán. Sämiaalmug vuorduid tuáivuh ciälkkámušrieggee ääigi oinum, já ton mield tárbulijd tivomijd lahâiävtuttâssáid.</p>
<p><a href="https://www.samediggi.fi/sote-uudistus/">Sämitigge paajeed kampanjast oovdân</a>, ete oovtviärdásâšvuotâ ij uáivild siämmáálágánij palvâlusâi faallâm puohháid, peic äššigâsâi sierâlágán táárbui huámmášumán väldim. Sämmilij uásild oovtviärdásâšvuotâ olášuvá, ko sämmiliih finnejeh palvâlusâid jieijâs kielân ja tienuuvt, ete sämmilâš kulttuurtuávááš váldoo huámmášumán, ađai soti-palvâlusâin tot váđáččij tienuuvt tiätuaašij uásild positiivlii sierânâskohtâlem.</p>
<p><strong>Uáppáásm</strong> Sämitige kampanjan oovtviärdásijn soti-palvâlusâin čujottâsâst <a href="http://www.samediggi.fi/sote-uudistus">www.samediggi.fi/sote-uudistus</a>.</p>
<p><strong>Uásálist</strong> savâstâlmân sosiaallii mediast tubdâlduvâiguin: #sotiuđâsmittem #sämmiliih #oovtviärdásâšvuotâ</p>
<p> </p>
<h5><strong>Lasetiäđuh</strong></h5>
<p>saavâjođetteijee Tuomas Aslak Juuso puh. 040 687 3394, tuomas.juuso(at)samediggi.fi</p>
<p>II värisaavâjođetteijee Leo Aikio puh. 040 621 6505, leo.aikio(at)samediggi.fi</p>
<p>sosiaal- já tiervâsvuođâčällee Anne Länsman-Magga puh. 040 182 9998, anne.lansman-magga(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
