<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-45120 post-loop-1 post-parity-odd post-entry-last single-big with-slider post-45120 post type-post status-publish format-standard has-post-thumbnail hentry category-tuotavuota-ja-sovadattamproosees category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/05/20/sammilij-tuotavuota-ja-sovadattamkomissio-jesanin-16-iavtuttassad/?lang=an" rel="bookmark" title="Permanent Link: Sämmilij tuotâvuotâ- já sovâdâttâmkomissio jesânin 16 iävtuttâssâd">Sämmilij tuotâvuotâ- já sovâdâttâmkomissio jesânin 16 iävtuttâssâd			<span class="post-format-icon minor-meta"/>	</a></h1></header><div class="entry-content" itemprop="text"><p><strong>Sämmilij tuotâvuotâ- já sovâdâttâmkomissio jesânin ađai komissaarin pottii meriääigi räi ohtsis 16 iävtuttâssâd, 14 Sämitiigán já kyehti Nuorttâlij sijdâčuákkimân. Iävtuttum ulmuuh lijjii ohtsis 10. Sämitigge já Nuorttâlij sijdâčuákkim pivdii iävtuttâsâid komissio jesânin vyesimáánu 17. peeivi räi. Spiekâstâhtile tiet jotkii ääigi.</strong></p>
<p>”Sämitiggeest valmâštâleh ain proosees já komissaarvaljimijd koronatile huámmášumán väldimáin. Tääl fyysisij kuullâmtilálâšvuođâi já tievâsčuákkim ornim nuuvt, ete tot ličij torvolâš korona vuástá suoijim uáinust toovât hástusijd, maid ep lah vala čuávdám”, muštâl saavâjođetteijee Tuomas Aslak Juuso proosees ovdánmist.</p>
<p>Sämitiggeest lii tárguttâs orniđ kulâmijd iävtuttum komissaarij valjiimist ovdil miärádâstoohâm. Sämitige tievâsčuákkim taha lopâlii valjim kyehti iävtuttemnáál komissaarist. Nuorttâlij sijdâčuákkimân tohhum komissaariävtuttâsâid kieđâvušeh Njellim-Kiđđâjäävri já Njiävđám kuávlui ohtsii nuorttâlij sijdâčuákkimist, kuás merideh oovtâ komissaar iävtutmist staatârááđán. Proosees ovdánmist tieđetteh lase, ko äigitavlu lii tärhibeht tiäđust.</p>
<p>”Lii tehálâš, ete sämiaalmug piäsá vaiguttiđ toos, ete magarijd jiešvuođâid já mättim vyerdip valjimnáál komissaarijn. Ulmen lii valjiđ ulmuid, kiäid siärvádâh luáttá vijđáht já kiäh pasteh toimâđ taan eromâš merhâšittee tooimâst.”, juátká I värisaavâjođetteijee Anni Koivisto já tuáivu siämmást meid staatârääđi uásild ávusvuođâ valjimprosesist, tastko puoh valjimnáál ulmuin vuárdoo vijđes sämmilii ko meid syemmilii ohtsâškode luáttámuš.</p>
<p>“Veikâ Nuorttâlij sijdâčuákkimân láá iävtuttâm tuše oovtâ ulmuu, te mij kieđâvuššâp ääši ohtsii sijdâčuákkimist, kuus iävtuttum olmooš pivdoo kuullâmnáál. Návt mij tähidep ávusvuođâ sehe pastep tuođâštiđ luáttámuš já vijđes torjuu”, muštâl nuorttâlij ovdâolmooš Veikko Feodoroff iävtuttâsâi kieđâvušmist.</p>
<p>Komissiost kalgeh leđe jesâneh, kiäin lii eromâš máttu sämmilij tiileest, kielâst já kulttuurist. Komissiost láá vittâ komissaar, main kyehti väljejuvvojeh staatârääđi iävtuttâsâst, kyehti Sämitige iävtuttâsâst já ohtâ Nuorttâlij sijdâčuákkim iävtuttâsâst.</p>
<p>Tuotâvuotâ- já sovâdâttâmproosees ulmen lii tubdâstiđ já árvuštâllâđ historjálii já tááláá olgoštem, mieldi luhâmáin staatâ suddâluttempolitiik, sehe vuoigâdvuođâi luávkkámijd, selvâttiđ tai vaikuttâsâid sämmiláid já sii siärvádâhân tááláá tiileest já iävtuttiđ, ete maht puávtáččii ovdediđ ohtâvuođâ sämmilij já Suomâ staatâ kooskâ sehe sämmilij juávhust.</p>
<h5><strong>Sämmilij tuotâvuotâ- já sovâdâttâmkomissio jesânin Sämitiigán iävtuttum ulmuuh:</strong></h5>
<p><em>* Irja Jefremoff nommâ meddâlistum pivdem maŋa Sämitiigán iävtuttum komissaariävtukkâsâin 29.9.2020.</em></p>
<h5><strong>Sämmilij tuotâvuotâ- já sovâdâttâmkomissio jesânin Nuorttâlij sijdâčuákkimân iävtuttum ulmuuh:</strong></h5>
<p><a href="https://dokumentit.solinum.fi/samediggi/download/?d=Dokumenttipankki/Saamelaisten%20totuus-%20ja%20sovintokomissio/Mandaatti/Saamelaisten%20totuus-%20ja%20sovintokomission%20asettaminen_31102019_kaikki%20kielet.pdf">Sämmilij tuotâvuotâ- já sovâdâttâmkomissio mandaat.</a></p>
<h5><strong>Lasetiäđuh:</strong></h5>
<p><strong>Sämitigge</strong><br/>
Saavâjođetteijee Tuomas Aslak Juuso, +358 40 687 3394, tuomas.juuso(at)samediggi.fi<br/>
I värisaavâjođetteijee Anni Koivisto, +358 40 415 5969, anni.koivisto(at)samediggi.fi</p>
<p><strong>Nuorttâlij sijdâčuákkim</strong><br/>
Nuorttâlij ovdâolmooš Veikko Feodoroff, +358 50 396 1297, veikko.feodoroff(at)kolttasaamelaiset.fi</p>
<p><em>Kove: Anja Vest</em></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
