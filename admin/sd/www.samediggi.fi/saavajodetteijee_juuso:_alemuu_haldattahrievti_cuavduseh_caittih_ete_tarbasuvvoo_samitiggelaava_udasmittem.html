<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-56356 post-loop-1 post-parity-odd post-entry-last single-big  post-56356 post type-post status-publish format-standard has-post-thumbnail hentry category-samitiggelaaha category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/04/27/sagajodiheaddji-juuso-alimus-halddahusrievtti-covdosat-cajehit-ahte-darbbasuvvo-samediggelaga-odastus/?lang=an" rel="bookmark" title="Permanent Link: Saavâjođetteijee Juuso: Alemuu haldâttâhrievti čuávduseh čäittih, ete tarbâšuvvoo sämitiggelaavâ uđâsmittem">Saavâjođetteijee Juuso: Alemuu haldâttâhrievti čuávduseh čäittih, ete tarbâšuvvoo sämitiggelaavâ uđâsmittem			<span class="post-format-icon minor-meta"/>	</a></h1></header><div class="entry-content" itemprop="text">
<p>Alemus haldâttâhriehti (KHO) lii adelâm miärádâs ive 2019 sämitiggevaaljâi valjâluvâttâllâmmerkkiimáid kyeskee aašijn. KHO tuhhiittij Sämitige valjâluvâttâlmân 37 olmožid, mii lâi vuástá tom, maid Sämitige valjâlävdikodde já stivrâ meridii já meid hilgoi teikâ kuođij tuđhâhánnáá ohtsis 124 väidimid. Sämitigge kommentistij ääši almolij ihekirjemiärádâsâi vuáđuld.  </p>



<p>Sämitigge ana, ete KHO ij valagin tievâslávt kunnijât algâaalmug sämmilij jiešmeridemvuoigâdvuođâ, veikâ OA olmoošvuoigâdvuotâkomitea pahudij ive 2019 olmoošvuoigâdvuotâluávkkám Sämitige valjâluvâttâlmân merkkiimân kyeskee KHO miärádâsâi uásild sehe kenigitij Suomâ tivvoođ luávkkámijd já huolâttiđ tast, ete toh iä innig juátkoo puátteevuođâst.</p>



<p>– Sämitigge ana, ete OA olmoošvuoigâdvuotâkomitea čuávdusij asâttem kenigâsvuođah iä olášuu, veikâ KHO lii váldám huámmášumán olmoošvuoigâdvuotâkomitea uáinuid tulkkumprinsiipin, já veikâ laavâ tulkkuumijn lii tábáhtum máhđulávt tehálâš-uv nubástus sämmilij jiešmeridemvuoigâdvuođâ suundán, iätá Sämitige saavâjođetteijee Tuomas Aslak Juuso. </p>



<p>– Alemuu haldâttâhrievti uđđâ miärádâsah čäittih tom, ete pisováá čuávdus juksâp tuš sämitiggelaavâ nubásmittem peht, juátká Juuso. </p>



<p>Sämitiggelaavâ nubásmittem valmâštâllee toimâkode pargo lii joođoost já toimâpaje nohá 15.5.2021.</p>



<h4 class="wp-block-heading" id="h-tu-v-st-oa-aalmugl-j-poolitlij-vuoig-dvuo-i-sop-mu-lu-vkk-m"><strong>Tuáváást OA aalmuglâš- já poolitlij vuoigâdvuođâi sopâmuš luávkkám</strong></h4>



<p><a href="https://www.samediggi.fi/2019/02/01/ykn-ihmisoikeuskomitea-khon-paatokset-vuoden-2015-saamelaiskarajavaalien-vaaliluettelosta-loukkasivat-ihmisoikeuksia/" target="_blank" rel="noreferrer noopener">OA olmoošvuoigâdvuotâkomitea lii pahudâm ton kuovâmáánust 2019 adelem čuávdusist</a>, ete KHO lii ive 2011 já 2015 miärádâsâin luávkkám OA aalmuglâš- já poolitlij vuoigâdvuođâi sopâmuš (KP-sopâmuš), ko lii tuhhiittâm Sämitige valjâluvâttâlmân ulmuid riehtivuástásij kriterij vuáđuld. KP-sopâmuš lii ohtâ OA olmoošvuoigâdvuotâsopâmušâin, mii lii puáttám Suomâst čannen vuáimáin ive 1976.  </p>



<p><a href="https://www.samediggi.fi/2021/04/07/saamelaisten-oikeudet-ykn-ihmisoikeuskomitean-nopeutettuun-seurantaan/" target="_blank" rel="noreferrer noopener">Olmoošvuoigâdvuotâkomitea lii cuoigim Suomâ</a> ain vuoigâdvuotâluávkkim jotkuumist iivij 2011 já 2015 valjâluvâttâlmáid kyeskee KHO miärádâsâi raččomhánnáá kyeđđim (7/2019) ooleest. Siämmást olmoošvuoigâdvuotâkomitea vaaldij sämmilij vuoigâdvuođáid kyeskee avžuuttâsâid huáputtum čuávumân, já Suomâ kalga raportistiđ avžuuttâsâi olášutmist jo njuhčâmáánust 2022.</p>



<p>Aainâs-uv uási tääl adelum miärádâsâin kuittâg juátká vuoigâdvuotâluávkkám, ko KHO ana, ete tot lii tááláá laavâ vyeimist orroom ääigi čonnum toollâđ vyeimist ton ohtii meridem tábáhtusâid já joba vijđediđ toi vaikuttâs uđđâ väidimáid, veikâ taat jođettičij sämmilij vuoigâdvuođâi luávkkáámân. Siämmást riehtivuáháduv epiohtâlâšvuotâ tiäduttuvvoo, ko ”putes peevdi alne” kieđâvušmân puáttee uđđâ tábáhtusâin KHO kuittâg nuávdit olmoošvuoigâdvuotâkomitea linjimijd. </p>



<h4 class="wp-block-heading" id="h-laseti-uh"><strong>Lasetiäđuh:</strong><strong> </strong><strong/></h4>



<p>Tuomas Aslak Juuso <br/>Saavâjođetteijee  <br/>040 687 3394 <br/>tuomas.juuso@samediggi.fi  </p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
