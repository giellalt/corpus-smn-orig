<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-58850 post-loop-1 post-parity-odd post-entry-last single-big with-slider post-58850 post type-post status-publish format-standard has-post-thumbnail hentry category-samitiggelaaha category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/08/24/assitobdeeseminaar-samitiggelaava-udasmitmist-2-9-2021/?lang=an" rel="bookmark" title="Permanent Link: Äššitobdeeseminaar sämitiggelaavâ uđâsmitmist 2.9.2021">Äššitobdeeseminaar sämitiggelaavâ uđâsmitmist 2.9.2021			<span class="post-format-icon minor-meta"/>	</a></h1></header><div class="entry-content" itemprop="text">
<p>Laapi ollâopâttuv riehtitiettuu tieđâkoddeest uárnejuvvoo oovtâstpargoost riehtiministeriöin já Sämitiggijn valmâštâllum äššitobdeeseminaar sämitiggelaavâ uđâsmitmist tuorâstuv 2.9.2021. Tilálâšvuođâ uáiviuárnejeijee lii tieđâkode algâaalmugrievti uásiáigásâš professor Martin Scheinin. Äššitobdeeseminaar ulmen lii faallâđ almugijkoskâsâš, syemmilâš já sämmilâš äššitobdeid máhđulâsvuođâ miäruštâllâđ toimâkode iävtuttâsâid já savâstâllâđ toin. </p>



<div class="wp-block-image"/>



<p>Sämitige saavâjođetteijee Tuomas Aslak Juuso siärvá seminaarân já tuálá oovtâ seminaar lekkâmsahâvuáruin. – Sämitiggelaavâ uđâsmittem lii tääl eromâš äigikyevdilis fáddá já mun vuárdám mielâkiddiivâšvuođáin seminaar. Lii tehálâš, ete seminaar fáálá almugijkoskâsâš olmoošvuoigâdvuotâäššitobdeid saje miäruštâllâđ sämitiggelahâtoimâkode iävtuttâsâid já savâstâllâđ toin, iätá Juuso. </p>



<p>Seminaarân uásálisteh meid Sämitige iävtuttâsâst nomâttum sämitiggelahâtoimâkode jesâneh. </p>



<p>Äššitobdeeseminaar uárnejuvvoo hybridihäämist. Sárnooh já eres uásálisteeh uásálisteh seminaarân jo-uv pääihi alne Laapi ollâopâttuv Castren-salist teikkâ káidusohtâvuođâin. Almottâttâm seminaarân lii nuuhâm 15.8. Ulmuid, kiäh láá almottâttâm seminaarân, vuolgâttuvvoo ovdâmateriaal já ravvuuh uásálistem várás. </p>



<ul><li><a href="https://www.ulapland.fi/events/Asiantuntijaseminaari-saamelaiskarajalakiin-ehdotettujen-muutosten-arvioimiseksi-kansainvalisen-oikeuden-ja-Suomen-perustuslain-kannalta-/38077/0f5e6b60-bf6b-43ae-8f05-a54406fd12ca">Ohjelm suomâkielân </a></li><li><a href="https://www.samediggi.fi/wp-content/uploads/2021/08/Seminaraprogramma-davvisamegillii-Seminaariohjelma-pohjoissaameksi.pdf">Ohjelm orjâlâškielân </a></li></ul>



<ul><li><a href="https://www.ulapland.fi/events/Expert-Workshop-to-assess-proposals-for-amending-the-S%C3%A1mi-Parliament-Act-in-Finland,-as-to-their-relationship-to-international-norms-and-the-Constitution-of-Finland/43389/da2617c5-3ae2-4a38-9da9-1274b74acdae">Ohjelm eŋgâlâškielân </a></li></ul>



<p>Sämitiggelaavâ nubásmittem valmâštâllee toimâkode smiettâmuš ađai iävtuttâs lahânubástusâin almostui 11.5.2021. Iävtuttum nubástusâi ulmen lii ovdediđ sämmilij jiešmeridemvuoigâdvuođâ olášume sehe pyerediđ sämmilij jieijâs kielân já kulttuurân kyeskee jiešhaldâšem já sämitige toimâmmáhđulâšvuođâid. Ton lasseen ulmen lii tivvoođ tááláá tile eromâšávt OA olmoošvuoigâdvuotâkomitea vátámuš miäldásávt. Toimâkode smiettâmuš lii lamaš ciälkkámušrieggest keesi ääigi.  </p>



<ul><li>Sämitiggelaavâ nubásmittem: <a href="https://www.samediggi.fi/saamelaiskarajalain-muutos/" target="_blank" rel="noreferrer noopener">https://www.samediggi.fi/saamelaiskarajalain-muutos/</a>  </li><li>Luuvâ toimâkode smiettâmuš <a href="https://api.hankeikkuna.fi/asiakirjat/374663f3-4b21-4774-8fd3-818af2878155/3d5a582f-aab6-4a2c-8994-f79ef5dbc969/JULKAISU_20210511130122.PDF" target="_blank" rel="noreferrer noopener">täst</a>  </li><li>Hahâsijđo: <a href="https://oikeusministerio.fi/hanke?tunnus=OM002:00/2020" target="_blank" rel="noreferrer noopener">https://oikeusministerio.fi/hanke?tunnus=OM002:00/2020</a> </li></ul>



<h4 class="wp-block-heading" id="h-laseti-uh"><strong>Lasetiäđuh:</strong> </h4>



<p>Tuomas Aslak Juuso <br/>Saavâjođetteijee <br/>040 687 3394 <br/>tuomas.juuso@samediggi.fi  </p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
