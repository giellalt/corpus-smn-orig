<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-34236 post-loop-1 post-parity-odd post-entry-last single-big with-slider post-34236 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/08/26/taaza-samitigge-keigij-kielakampanja-saamast-munjin-suoma-samitiigan-24-8-2019-cevetjaavrist/?lang=an" rel="bookmark" title="Permanent Link: Taažâ Sämitigge keigij kielâkampanja “Sáámást munjin” Suomâ Sämitiigán 24.8.2019 Čevetjäävrist">Taažâ Sämitigge keigij kielâkampanja “Sáámást munjin” Suomâ Sämitiigán 24.8.2019 Čevetjäävrist			<span class="post-format-icon minor-meta"/>	</a></h1></header><div class="entry-content" itemprop="text"><p>Taažâ Sämitige president Aili Keskitalo keigij Sáámást munjin -kielâkampanja Suomâ  Sämitige saavâjođetteijei Tiina Sanila-Aikion nuorttâlij asâiduttem 70 ive juhleest Čevetjäävrist 24.8.2019. Taažâ Sämitigge lii algâttâm kampanja ive 2013. Kampanja ulmen lâi ravkkâđ nuorâi juávhust perustume kevttiđ eenâb sämikielâ já kampanja olášuttii iänááš sosiaallii media peht. Kampanja sirdii Ruotâ Sämitiigán 2016 rääjist.</p>
<p>Taažâ Sämitige president Aili Keskitalo eeđâi sahâvuárustis Čevetjäävrist, ete sij láá lamaš uáli tuđâvááh Sáámást munjin -kampanja siskáldâsân já luhostuumân. Sun meiddei ilodij ko kampanjan puátih ain eenâb sämikielah fáárun – tääl meid nuorttâlâš- já anarâškielah já sun tuáivuttij vala luho kampanjan siämmást ko keigij tom Suomâ Sämitige saavâjođetteijei Tiina Sanila-Aikion.</p>
<p>Suomâ Sämitige saavâjođetteijee Tiina Sanila-Aikio muštottij sahâvuárustis sámástem tehálâšvuođâst, veikâ tot oro-uv motomin vaigâdin já váátá tiätulii valjim. Sanila-Aikio avžuuttij puohâid, kiäh váhá-uv mättih kielâ, sámástiđ ain, tastko mudoi uđđâ suhâpuolvah iä oopâ kielâ ijge kielâsirdem jotkuu.</p>
<p>Suomâ Sämitigge juovij oovtâst nuorâirađđijn nuorttâlij asâiduttem 70 ive juuhlij ääigi Sáámást munjin -raddemeerhâid ulmuid, merkkân já muštottâssân puohháid ete sij pyehtih sámástiđ koskânis. Sämitigge lii meid tuáivum ete Sáámást munjin -kampanja ääigi mij movtáskep máttááttâllâđ pyerebeht monnii eres sämikielâ, vâi mij pyehtip ain eenâb kevttiđ sämikielâ koskânân. Sämitigge almostit lummosänikirje, moin lii älkkee máttááttâllâđ kuulmâ sämikielâ vuáđuaašijd. Suomâ Sämitigge nomâttij meid Ijâttes iijâ -festivaal ohtâvuođâst nelji sämikielâlii kielâofelâš: Sámásteaddji – Säämsteei – Sámásteijee. Nuorttâlâškielâ kielâofelâš Teemu Titola uásálistij Čevertjäävri juhlijd.</p>
<p>Sáámást munjin -kampanja lii uási <a href="https://www.samediggi.fi/ive-2019-avuduvvoo-oa-algaaalmugkielai-teemaihe/?lang=an">Sämitige algâaalmugkielâi teemaive</a>.</p>
<h5>Lasetiäđuh</h5>
<p>Tiina Sanila-Aikio</p>
<p>saavâjođetteijee puh, 010 8392192, <a href="mailto:tiina.sanila-aikio@samediggi.fi">tiina.sanila-aikio(at)samediggi.fi</a></p>
<p>Anne Kirste Aikio</p>
<p>kielâtorvočällee, puh 010 839 3124, <a href="mailto:anne-kirste.aikio@samediggi.fi">anne-kirste.aikio(at)samediggi.fi</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
