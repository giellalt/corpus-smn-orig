<html>
  <body>
    <main role="main" itemprop="mainContentOfPage" class="template-page content  av-content-small units">
      <div class="post-entry post-entry-type-page post-entry-15279">
        <div class="entry-content-wrapper clearfix"><div style="padding-bottom:10px; " class="av-special-heading av-special-heading-h3    avia-builder-el-1  el_after_av_slideshow  el_before_av_textblock  "><h3 class="av-special-heading-tag " itemprop="headline">Säämi kielâlaahâ</h3><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><p><span lang="smn-FI">Sämmilij kielâlij já kulttuurlij vuoigâdvuođâi vuáđđun lii vuáđulaahâ, mon mield sämmilijn algâalmugin lii vuoigâdvuotâ paijeentoollâđ já ovdediđ jieijâs kielâ já kulttuur. Vuáđulaavâ mield sämmilijn lii sämmilij päikkikuávlust jieijâs kielân já kulttuurân kyeskee jiešhaldâšem tienuuvt ko laavâst asâttuvvoo. Vuáđulaavâ lasseen sämmilij vuoigâdvuođâin asâttuvvoo tärhibeht eereeb iärásij laavâst sämitiggeest (974/1995) já <a href="https://www.finlex.fi/pdf/sdliite/liite/4720.pdf">Säämi kielâlaavâst (1086/2003)</a>.</span></p>
<p><span lang="smn-FI">Säämi kielâlaavâ heiviittem váimuskuávlu lii sämmilij päikkikuávlu (Aanaar, Iänudâh, Ucjuuhâ já Suáđigil kieldâ taveuási). Säämi kielâlaavâ mield sämmilij päikkikuávlust sämmiliist lii virgeomâháin ášástâldijnis ain vuoigâdvuotâ valjiimis mield kevttiđ sämikielâ teikâ suomâkielâ. Veikâ sämikielâlâš olmooš máttá meid suomâkielâ, te virgeomâhâš kalga faallâđ palvâlem sämikielân, jis olmooš nuuvt haalijd.</span></p>
</div></section>
<div style="padding-bottom:10px; " class="av-special-heading av-special-heading-h5    avia-builder-el-3  el_after_av_textblock  el_before_av_textblock  "><h5 class="av-special-heading-tag " itemprop="headline">Raporteh já čielgiittâsah</h5><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><p><span lang="smn-FI">Sämikielân lohtâseijee raporteh já čielgiittâsah</span></p>
</div></section>
<div style="padding-bottom:10px; " class="av-special-heading av-special-heading-h5    avia-builder-el-5  el_after_av_textblock  el_before_av_textblock  "><h5 class="av-special-heading-tag " itemprop="headline">Sämikielâliih palvâlusah viermist</h5><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><p><a href="https://www.samediggi.fi/samikielag-palvalusah-interneetist/?lang=an">Sämikielâliih palvâlusah viermist</a></p>
</div></section>
<div style="padding-bottom:10px; " class="av-special-heading av-special-heading-h5    avia-builder-el-7  el_after_av_textblock  el_before_av_textblock  "><h5 class="av-special-heading-tag " itemprop="headline">Säämi kielâlaavâ ulmen lii</h5><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><ul type="disc">
<li>Turviđ sämmilij vuoigâdvuođâ paijeentoollâđ já ovdediđ jieijâs kielâ</li>
<li><span lang="smn-FI">Tähidiđ sämmilij vuoigâdvuođâ vuoigâdvuođâlii riehtijotemân já šiev haldâttâhân kielâst peerusthánnáá</span></li>
<li><span lang="smn-FI">Rähtiđ sämikielâlijn palvâlusâin luánduliih</span></li>
<li><span lang="smn-FI">Sämmilij kielâliih vuoigâdvuođah olášuttojeh tienuuvt, ete toid ij taarbâš sierâ keessiđ</span></li>
<li><span lang="smn-FI">Olášuttiđ sämmilij vuoigâdvuođâ kevttiđ jieijâs kielâ meid keevâtlávt, ij tuše tulkkum já äššikiirjij jurgâlem peht</span></li>
<li><span lang="smn-FI">Ovdediđ sämikielâ kevttim puoh ohtsâškode sektorijn</span></li>
<li><span lang="smn-FI">Kielâ siäilum ellen já eellimvuáimálâžžân</span></li>
</ul>
<blockquote>
<p><span lang="smn-FI">Lah-uv tubdâm, ete tuu kielâliih vuoigâdvuođah iä olášuu teikâ tarbâšah iše säämi kielâlaavâ heiviitmân lohtâseijee koččâmušâin? Vääldi ohtâvuođâ säämi kielâtorvočällei, ko halijdah koijâdiđ säämi kielâlaavâst.</span></p>
</blockquote>
</div></section>
<div style="padding-bottom:10px; " class="av-special-heading av-special-heading-h5    avia-builder-el-9  el_after_av_textblock  el_before_av_textblock  "><h5 class="av-special-heading-tag " itemprop="headline">Moid virgeomâháid säämi kielâlaahâ kuáská?</h5><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><h5/>
<p><span lang="smn-FI">Sämmilij päikkikuávlust sämikielâ puáhtá kevttiđ eereeb iärásij täin virgeomâháin:</span></p>
<ul type="disc">
<li><span lang="smn-FI">tiervâsvuotâkuávdáást, kieldâ virgáduvâin, pargo- já iäláttâspalvâlusâin, Viäruhaldâttuvvâst, Poolisist, AIL:st, Laapi kuávdášpyecceiviäsust, Eennâmmittedemlájádâsâst, Mela toimâttuvvâst, Laapi maistraatist.</span></li>
</ul>
<p><span lang="smn-FI"><strong>Säämi kielâlaavâ heiviittempirrâdâhân kuleh lasseen</strong>:</span></p>
<ul type="disc">
<li><span lang="smn-FI">Tuámustoovlih já staatâ kuávlu- já páihálâšhaldâttuv virgeomâhááh, kiäi virgekuávlun ovdil mainâšum kieldah ollásávt teikâ uásild kuleh</span></li>
<li><span lang="smn-FI">Sämitigge, nuorttâlâšlaavâst uáivildum nuorttâlij sijdâčuákkim</span></li>
<li><span lang="smn-FI">Staatârääđi riehtikansler já ovdâskode riehtiäššialmai, kulâtteijeeäššialmai, kulâtteijeerijdolävdikodde, oovtviärdásâšvuotâváldálâš, täsiárvuváldálâš, tiätusyejiváldálâš</span></li>
<li><span lang="smn-FI">Sämmilij päikkikuávlu palgâseh, Palgâsij ovtâstus</span></li>
<li><span lang="smn-FI">Kirholiih virgeomâhááh; Oulu pispekode tuámukapittâl, kirkkohiärrávirgáduvah, moi toimâkuávlun sämmilij päikkikuávlu teikâ uási tast kulá</span></li>
<li><span lang="smn-FI">Iänuduv, Aanaar, Ucjuv já Suáđigil servikodeh já ortodoksilii kirkkokode Laapi servikodde</span></li>
</ul>
<p><span lang="smn-FI">Säämi kielâlaahâ siskeeld njuolgâdusâid meid ton heiviitmist finnodâhlájádâssáid já finnoduvváid sehe priivaat tuáimeid, kiäh tipšoh almos haldâttâhpargoid virgeomâhâšsysteem ulguubeln. Njuolgâdusâi vuáđđun lii tot, ete kielâlij palvâlusâi tääsi ij uážu huánániđ tondiet, ete almos väldi addel pargoidis iärásáid porgâmnáál.</span></p>
</div></section>
<div style="padding-bottom:10px; " class="av-special-heading av-special-heading-h5    avia-builder-el-11  el_after_av_textblock  el_before_av_textblock  "><h5 class="av-special-heading-tag " itemprop="headline">Säämi kielâlaavâ 31 §, staatâ ekonomâlâš ovdâsvástádâs</h5><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><ul>
<li><span lang="smn-FI">Kieldah, servikodeh, palgâseh já iäráseh pyehtih uuccâđ säämi kielâlaavâ heiviitmist šaddee koloid staatâtorjuu</span></li>
</ul>
<p><span lang="smn-FI">Staatâtoorjâ lii jyehimnáál jyehi ive 150 000 eurod.</span></p>
<p><span lang="smn-FI">Luuvâ lase Riehtiministeriö siijđoin:<a href="https://oikeusministerio.fi/saamen-kielilakiavustukset"> https://oikeusministerio.fi/saamen-kielilakiavustukset </a></span></p>
</div></section>
</div>
      </div>
    </main>
  </body>
</html>
