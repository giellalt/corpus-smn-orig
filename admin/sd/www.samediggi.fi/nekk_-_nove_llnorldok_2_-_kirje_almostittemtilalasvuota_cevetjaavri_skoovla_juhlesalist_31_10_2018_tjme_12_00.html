<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-17946 post-loop-1 post-parity-odd post-entry-last single-big  post-17946 post type-post status-publish format-standard has-post-thumbnail hentry category-skovlim-ja-oppamateriaal category-tabahtusah category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2018/10/29/nekk-nove%ca%b9llnorldok-2-kirje-almostittemtilalasvuota-cevetjaavri-skoovla-juhlesalist-31-10-2018-tjme-12-00/?lang=an" rel="bookmark" title="Permanent Link: NEKK – Noveʹllnorldõk 2 – kirje almostittemtilálášvuotâ Čevetjäävri škoovlâ juhlesalist 31.10.2018 tjme 12.00">NEKK – Noveʹllnorldõk 2 – kirje almostittemtilálášvuotâ Čevetjäävri škoovlâ juhlesalist 31.10.2018 tjme 12.00			<span class="post-format-icon minor-meta"/>	</a></h1></header><div class="entry-content" itemprop="text"><p>Sämitigge lii almostittám Niilo Aikio čäällim já Marketta Nilsen kuvvim nooveelčuákálduv nube uási tave-, aanaar- já nuorttâsämikielân. Tave- já aanaarsämikielân kirje almostuvâi kiđđuv. Juhlop nuorttâsämikielâlâš kirje almostum <strong>Čevetjäävri škovlâ juhlesalist koskoho</strong> <strong>31.10.2018 tjme 12.00</strong>. Puohah láá tiervâpuáttám almostittemtilálášvuotân.</p>
<p>Kirje nube uási novelleh láá jotkâ vuossâmuš uási muštâlusâid nuorâ kaandâ elimisti Puálmágjäävri  siijdâst. Kirje čällee <strong>Niilo Aikio</strong> lii jieš aassâm kirje váldupersovn náálá pärni- já nuorâvuođâs Puálmágjäävrist, nuuvtba muštâlusâin lohhee finnee tuođâlii kove moonnâm ääigist. Ivnáás já riges kielâinis Aikio loptee lohhee čoolmij oovdân oskomettum já kiäldulijd tábáhtusâid. Kuáláástmân, piivdon já šiiveettuálun kullee tooimâid Aikio kovvee tärkkilávt já äššitubdâmuššáin.</p>
<p>Kovetaaidâr <strong>Marketta Nilsen</strong> lii ain kiäsuttâm sämmilii máttu heiviittiđ jieijâs eellim já piergim luándun já ton täsitiädun. Tovle ulmuin ij lah lamaš tárbu ige haalu finniđ puoh máhđulijd hiäđuid olssis. Piäiváá já máánu adelem čuovâmeerij mulsâšuddâm meridij ennuv piäiválijd tooimâid já eellim iävtuid. Nilsen koveh läiđejeh mainâsijd miätá ive skaamâ kiämáduvâst kidâ koskâkeesi ijâttes iijân.</p>
<p>Nilsen maainâst, et máttááttâspargostis sun uusâi tuušijd miäldusmaterial, moos Tave-Suomâ nuorah, távjá kaandah, kiäh lijjii eidu oppâm luuhâđ teikkâ kiäh iä lamaš nuuvt moovtâ luuhâđ, finniiččij movtáskiđ já mon maailmân sij puávtáččii identifisistuđ. “Tiettim, et maaŋgah sist tuše vuordii tom, et škovlâpeivi nohá já sij peesih kuálástiđ, miäcán teikkâ tuoddârân. Nigá-kaandâ feerimijn já suotâs tábáhtusâin mainâsteijee noveleh láá tegu tiilájum tevdiđ taam táárbu!” Marketta Nilsen paahud.</p>
<p>Sämmilâš kulttuuräärbi sirdem suhâpuolvâst nuubán lii meid kirje kuávdáš ulme, mon láá keččâlâm olášuttiđ meid kuvijguin. Niilo Aikio novelehhan muštâleh Tiänuleevi já Puálmágjäävri páihálâšhistorjást já ärbitiäđuin, maid innig puárásub ulmuuh mušteh. Tondiet lii tehálâš, et ääših já detaljeh láá kovvejum riehtâ. Taam olášuttem kuvviimist lii vaattâm čovgâ ohtsâšpargo kovvejeijest já čällest.</p>
<p>Nuorttâsämikielân kirje lii jurgâlâm Raija Lehtola, anarâškielân Ilmar Mattus, orjâlâškielân Niilo Aikio.</p>
<p><strong>Lasetiäđuh</strong></p>
<section class="av_textblock_section">
<div class="avia_textblock ">
<p id="skovlim-ja-oppamateriaaltoimattah"><a href="https://www.samediggi.fi/ohtavuota-toimattuvah/?lang=an#skovlim-ja-oppamateriaaltoimattah">Škovlim- já oppâmateriaaltoimâttâh</a></p>
</div>
</section>
<p/>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
