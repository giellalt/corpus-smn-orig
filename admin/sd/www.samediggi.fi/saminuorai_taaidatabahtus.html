<html>
  <body>
    <div class="template-page content  av-content-full alpha units">
      <div class="post-entry post-entry-type-page post-entry-8035">
        <div class="entry-content-wrapper clearfix">
<div style="padding-bottom:10px; " class="av-special-heading av-special-heading-h2  blockquote modern-quote  avia-builder-el-1  el_after_av_slideshow_full  el_before_av_heading  avia-builder-el-first  "><h2 class="av-special-heading-tag " itemprop="headline">Säminuorâi taaiđâtábáhtus</h2><div class="special-heading-border"><div class="special-heading-inner-border"/></div></div>
<div style="padding-bottom:10px; " class="av-special-heading av-special-heading-h3    avia-builder-el-2  el_after_av_heading  el_before_av_one_full  "><h3 class="av-special-heading-tag " itemprop="headline">Äigikyevdil</h3><div class="special-heading-border"><div class="special-heading-inner-border"/></div></div>
<!--close column table wrapper. Autoclose: 1 -->
<div style="height:5px" class="hr hr-invisible   avia-builder-el-5  el_after_av_one_full  el_before_av_heading "><span class="hr-inner "><span class="hr-inner-style"/></span></div>
<div style="padding-bottom:10px; " class="av-special-heading av-special-heading-h3    avia-builder-el-6  el_after_av_hr  el_before_av_textblock  "><h3 class="av-special-heading-tag " itemprop="headline">Säminuorâi taaiđâtábáhtus Anarist 26.-27.4.2023</h3><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><p><strong>Säminuorâi taaiđâtábáhtus uárnejuvvoo Anarist, Sajosist 26.-27.4.2023. Teeman lii taan ive oovdânpyehtee taiđuuh já eromâšteeman sämityeji.</strong></p>
<p>Sämitigge uárnee säminuorâi taaiđâtábáhtus Anarist, Säämi kulttuurkuávdáš Sajosist 26.-27.4.2023.  Väldikodálâš Nuorâ Kulttuur (Nuori kulttuuri)-tábáhtus lii uđâsmum já tot uárnejuvvoo taan ive maaŋgâtaaiđâfestivaalin Kuopiost 25.-27.5.2023. Väldikodálii tábáhtus mield säminuorâi taaiđâtábáhtus teema lii taan ive oovdânpyehtee taiđuuh já taggaar puáhtá leđe ovdâmerkkân muusik, teatter, tanssâ, stand up já läävdi alne tivtâstem. Nubben teeman säminuorâi taaiđâtábáhtusâst lii taan ive sämityeji – säminuorâi tyejeh láá uáinimnáál tábáhtus ääigi.</p>
<h4>Lasetiäđuh:</h4>
<p>sntaidetapahtuma@samediggi.fi</p>
<p><a href="http://www.saamelaisnuortentaidetapahtuma.com/"><span data-contrast="none">www.saamelaisnuortentaidetapahtuma.com</span></a><span data-contrast="auto">  </span><span data-ccp-props="{"> </span></p>
<p><span data-contrast="auto">Facebook: </span><a href="https://www.facebook.com/saamelaisnuortentaidetapahtuma"><span data-contrast="none">Saamelaisnuorten taidetapahtuma</span></a><span data-contrast="auto">   </span><span data-ccp-props="{"> </span></p>
<p><span data-contrast="auto">Instagram: </span><a href="https://www.instagram.com/samenuoraid_daiddadahpahus"><span data-contrast="none">@samenuoraid_daiddadahpahus</span></a><span data-contrast="auto">  </span><span data-ccp-props="{"> </span></p>
<p style="text-align: left;"><strong>#taaiđâtábáhtus #čeäppvuõđpeeiv #dáiddadáhpáhus #sntaidetapahtuma</strong></p>
</div></section>
<div style="height:10px" class="hr hr-invisible   avia-builder-el-9  el_after_av_buttonrow  el_before_av_heading "><span class="hr-inner "><span class="hr-inner-style"/></span></div>
<div style="padding-bottom:10px; " class="av-special-heading av-special-heading-h3    avia-builder-el-10  el_after_av_hr  el_before_av_textblock  "><h3 class="av-special-heading-tag " itemprop="headline">Säminuorâi taaiđâtábáhtus lii ivnáás tábáhtus</h3><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><p/>
<p>Taaiđâtábáhtusân puávdejuvvojeh puoh sämipárnááh já -nuorah sehe sämikielâi tâi sämikielâlii máttááttâsâst orroo párnááh já nuorah. Taaiđâtábáhtusâst sij peesih ovdediđ jieijâs kielâtááiđu sehe finniđ eellimave pištee feerimijd já ohtâvuođâid eres sämipárnáid já -nuoráid pirrâ eennâm.</p>
<p>Säminuorâi taaiđâtábáhtus lii ilolâš já ivnáás tábáhtus, mađe várás ráhtádâteh oles ive eromâšávt škoovlâin. Máttáátteijeeh láá čonâdâttâm tábáhtusân uásálistmân já nuorâi stivriimân. Tábáhtusâst nuorah pasteh ovdediđ táiđuidis, čäittiđ taid iärásáid já finnejeh movtijdittee macâttâs rääđist sehe stuorrâ juávhust páihálijn já eres soojijn puáttám kuosijn.</p>
<p>Taaiđâtábáhtus teeman väljejui väldikodálii teema lasseen meid sämmilâškulttuurân lohtâseijee taiđuu šlaajâ. Taaiđâtábáhtus movtijdit párnáid já nuorâid kreatiivlâšvuotân já keččâliđ uđđâ šlaajâid. Maaŋgâtaiđâlii tábáhtus teemah láá mulsâšum ei. kovetaiđuu, tihtâkišto, muusikjuávhust čuojâttem, ráiđukove, uánihisfiilmâ, roolipihtâsij, sämimááccuh- já tyejičáittusij sehe juáigus- já muusikpargopáájá kooskâ.</p>
<p>Säminuorâi taaiđâtábáhtusâst väljejuvvojeh säminuorâi ovdâsteijeeh väldikodálii Nuorâ Kulttuur -festivaalân. Uđâsmittum väldikodálâš tábáhtus uárnejuvvoo jyehi nubbe ive viermitábáhtussân. Väldikodálâš tábáhtus fáálá säminuoráid máhđulâšvuođâ oovdânpyehtiđ jieijâs mättim vala stuárráb aalmugân já tienuuvt ovdediđ sii tááiđuid.</p>
<p>Säminuorâi taaiđâtábáhtusâst láá kuhes ärbivyevih tastko tot lii uárnejum 1970-lovo algâiivij rääjist. Sämitigge lii ornim tábáhtus ive 1998 rääjist. Kuhes ärbivuovijd kunnijâteh ain ko tábáhtus uárnejuvvoo. Taaiđâtábáhtus nettisiijđoid láá nurrum koveh já tiäđuh taaiđâtábáhtusâin ive 1994 rääjist.</p>
<p>Taaiđâtábáhtus orniimist västideh škovlim- já oppâmateriaallävdikodde sehe škovlim- já oppâmateriaaltoimâttâh. Toos lasseen orniimân uásálisteh sämikuávlu kieldah, Sämitige nuorâirääđi já jieškote-uv kuávdááh sehe sämmilâšseervih. Škoovlâi rooli tábáhtusâst lii styeres já oovtâstpargo taaiđâtábáhtuspargee já škoovlâi kooskâ lii stuorrâ áárvust. Máttááttâs- já kulttuurministeriö ruttâd tábáhtus.</p>
<p><strong>Säminuorâi taaiđâtábáhtus raporteh:</strong></p>
</div></section>
</div>
      </div>
    </div>
  </body>
</html>
