<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-75269 post-loop-1 post-parity-odd post-entry-last single-big  post-75269 post type-post status-publish format-standard has-post-thumbnail hentry category-kansainvaliset-asiat-dav-an category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/04/18/samitigge-uasalist-oa-algaaalmugij-pisovaa-foorum-22-cuakkiman/?lang=an" rel="bookmark" title="Permanent Link: Sämitigge uásálist OA algâaalmugij pisováá foorum 22. čuákkimân">Sämitigge uásálist OA algâaalmugij pisováá foorum 22. čuákkimân			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Sämitige saavâjođetteijee Tuomas Aslak Juuso uásálist OA algâaalmugij pisováá foorumân (UNPFII) New Yorkist 19.-27.4.2023. Foorum 22. čuákkim teeman láá algâaalmugeh, ulmui tiervâsvuotâ, planetaarlâš já kuávlui tiervâsvuotâ sehe šoŋŋâdâhnubástus: vuoigâdvuođáid vuáđuduvvee aldanemvyehi (Indigenous Peoples, human health, planetary and territorial health and climate change: a rights-based approach).</strong><strong/></p>



<p>Sämitige delegaation kuullâv saavâjođetteijee lasseen Sämitige jeessân já kulttuurlävdikode saavâjođetteijee Pirita Näkkäläjärvi sehe aalmugijkoskâsij aašij čällee Inka Saara Arttijeff. Toos lasseen nuorâirääđi ovdâsteijen määđhist lii Rosa-Máren Juuso.</p>



<p>– Mist lii tárguttâssân pajediđ oovdân aašijd, moh láá teháliih sämmiláid, tego šoŋŋâdâhnubástus vaikuttâsah mielâtiervâsvuotân já psykososiaallii torjuu ohtâduv pargo tehálâšvuotâ.  Tai lasseen mun halijdâm pyehtiđ oovdân sämitiggelahâproosees já maht Suomâ juátká sämmilij olmoošvuoigâdvuođâi rikkom, iätá saavâjođetteijee Juuso.</p>



<p>Saavâjođetteijee Juuso uásálist lasseen 20.4. epivirgálii kulâmân, mii kuáská algâaalmugij uásálistemvuoigâdvuođâ pyeredem OA:st (Enhanced Participation of Indigenous Peoples) já 27.4. Arktâsii kuávlu vuárusavâstâlmân (Arctic Regional Dialogue).</p>



<h4 class="wp-block-heading"><strong>OA algâaalmugij pisovâš foorum</strong></h4>



<p>OA algâaalmugij pisovâš foorum (The United Nations Permanent Forum on Indigenous Issues, UNPFII) lii ive 2000 vuáđudum OA ekonomia- já sosiaalrääđi (Economic and Social Council, ECOSOC) vuálásâš raavâadeleijee toimâorgaan, moos kuleh 16 jiečânâs äššitobdeejesânid. Haldâttâsah nomâtteh käävci jesânid já algâaalmugeh käävci jesânid.</p>



<p>Foorum pargon lii pajediđ savâstâlmân algâaalmugáid kyeskee koččâmušâid eromâšávt ekonomâlii já sosiaallii ovdánem, kulttuur, pirâskoččâmušâi, škovlim, tiervâsvuođâ já olmoošvuoigâdvuođâi syergist. Pisovâš foorum addel avžuuttâsâid sehe tuáimá tehálâš foorumin staatâi, algâaalmugij já OA sierânâsseervij koskâsii vuárusavâstâlmân. Tot čokkân ohtii ivveest OA váldusaajeest New Yorkist.</p>



<p><a href="https://social.desa.un.org/issues/indigenous-peoples/unpfii/unpfii-twenty-second-session-17-28-april-2023">UNPFII Twenty-Second Session: 17-28.4.2023</a></p>



<h4 class="wp-block-heading" id="h-lasetiaduh">Lasetiäđuh:</h4>



<p>Tuomas Aslak Juuso<br/>Saavâjođetteijee<br/>040 687 3394<br/><a href="mailto:tuomas.juuso@samediggi.fi ">tuomas.juuso@samediggi.fi </a></p>



<p>Inka-Saara Arttijeff<br/>aalmugijkoskâsij aašij čällee<br/>010 839 3198 / 050 574 7629  <br/><a href="mailto:inka-saara.arttijeff@samediggi.fi">inka-saara.arttijeff@samediggi.fi</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
