<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-76049 post-loop-1 post-parity-odd post-entry-last single-big with-slider post-76049 post type-post status-publish format-standard has-post-thumbnail hentry category-saminuorai-taaidatabahtus category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/05/15/samitigge-uarnee-koijadallam-saminuorai-taaidatabahtus-oovdedmist/?lang=an" rel="bookmark" title="Permanent Link: Sämitigge uárnee koijâdâllâm Säminuorâi taaiđâtábáhtus oovdedmist">Sämitigge uárnee koijâdâllâm Säminuorâi taaiđâtábáhtus oovdedmist			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Sämitigge uárnee webropol-koijâdâllâm Säminuorâi taaiđâtábáhtus oovdedmist. Párnáid já nuoráid lii sii jieijâs koijâdâllâmluámáttâh. Eres čujosjuávhoid, tego rehtoráid, máttáátteijeid já huolâtteijeid, koijâdâllâm lii vijđásub.</strong><strong/></p>



<p>Säminuorâi taaiđâtábáhtus lii ärbivuáválâš tábáhtus, mast láá láávdástmij lasseen pargopáájáh já eres miäldustoimâ kuulmâ sämikielân. Jieš tábáhtus lii jo maaŋgâ ive vuolgâttum Stream peht, te tom lii puáhtám čuávvuđ vijđáht. Ko taaiđâtábáhtus uásálistei meeri já ornimkoloh láá stuárrum, te lii lamaš tárbu smiettâđ, ete maht tábáhtus puáhtá tááláá resursijguin olášuttiđ meid puátteevuođâst tienuuvt, ete tot lii pyereest juksâmnáál. </p>



<p>Sämitige stivrâ meridij čuákkimstis 10.2.2023 (1/2023) prosesist, mast selvâttuvvoo, ete magareh tuoivuuh sämiaalmugist láá säminuorâi taaiđâtábáhtus puátteevuođâ háárán. Stiivrâ vuálásâžžân Sämitige škovlim- já oppâmateriaallävdikodde meridij jieijâs čuákkimist 17.3.2023 (1/2023) algâttiđ proosees koijâdâllâm olášutmân stiivrâ miärádâs mield.</p>



<p>Säminuorâi taaiđâtábáhtus lii lamaš tehálâš čokkânemsaje sämipárnáid já -nuoráid jo 1970-lovo rääjist. Sämitigge lii ornim tábáhtus ive 1998 rääjist. Säminuorâi taaiđâtábáhtusâst lii stuorrâ merhâšume nuorâi ellee sämikulttuurân já tot lii maŋgii merhâšâm nuoráid vuossâmuuh jieijâskielâliih keččeeh já lávdástem jieijâs siärvádâhân. Tábáhtusân láá ovdebij iivij puávdejum puoh sämipárnááh já -nuorah sehe sämikielâ tâi sämikielâlii máttááttâsâst orroo párnááh já nuorah Suomâst. Tábáhtus kulá sämmilij päikkikuávlu škoovlâi pargo-ohjelmân, já ton mield uásálisteeh láá lamaš škovlâtaasij miäldásávt 6–20-ihásiih. Tábáhtus ruttâd Máttááttâs- já kulttuurministeriö, mon mieđettem torjuin láá luávdám jieš tábáhtus ornimkoloi lasseen uásálistei maađhijd já ijâstâlmijd sehe pálkkááttâm sierâ proojeektpargee orniđ tábáhtus.</p>



<p>Säminuorâi taaiđâtábáhtus kulá väldikodálii Nuorâ Kulttuur–viärmádâhân, mon toimâhäämi lii ive 2021 muttum maaŋgâtaaiđâlâžžân já tot lii säminuorâi taaiđâtábáhtusâst spiekâstmáin čuosâttum 13–29-ihásáid nuoráid. Koččâmušâst orroo tábáhtus uárnejuvvoo parâlij iivij neetist já parâttes iivij aldatábáhtussân. Lávdásteijeeh väldikodálii tábáhtusân oceh ei. virtuaallii lávdástem peht. Sämitige čuákkim 22.12.2022 tuhhiittem ive 2023 toimâvuávám-budjet mield säminuorâi taaiđâtábáhtus lii uđâsmittum väldikodálii tábáhtus háárán. Uđâsmittem valdui huámmášumán ive 2023 tábáhtusâst maaŋgâtaaiđâlâšvuottân, mast teema ij lamaš räijejum tuš oovtâ taaiđâšlaajân – taat lii linjáást ive 2023 Nuorâ Kulttuur festivaaláin, kuus Säminuorâi taaiđâtábáhtusâst väljejui ovdâsteijee.</p>



<p>Ovdebij iivij Säminuorâi taaiđâtábáhtus lii jottáám vuáruluvâi sämikuávlu sierâ kieldâin, mutâ spiekâstâhlávt tábáhtus lii uárnejum tääl jo maaŋgâ ive Anarist, mast láá meid vuolgâttâm Stream peht spiekâstâhiivij tábáhtusâid. Suijâ toos lii lamaš tábáhtus stuárrum uásálistei meeri, mii lii piejâm iävtuid ei. saje stuárudâhân torvolâšvuotâmiärádâsâiguinis. Toos lasseen almolávt saje valjiimist kalga väldiđ huámmášumán tábáhtusteknisii kiärgusvuođâ. Jienâ já visuaallâšvuođâ tááhust ollâ tääsi tábáhtus váátá meid äššitobdee já olášuttem háárán tuárvi ennuv pargeid. Jottee taaiđâtábáhtusâst teknisâš olášuttem lii ostum ulguupiäláin palvâluspyevtitteijein.</p>



<p>Säminuorâi taaiđâtábáhtusân lohtâseijee koijâdâlmist láá viggâm väldiđ huámmášumán nuuvt pyereest ko máhđulâš ovdiibeln mainâšum, tábáhtusorniistâlmáid lohtâseijee aašijd. Taaiđâtábáhtuskoijâdâllâm liäkkoo 15.5.2023 já tot lii ávus 26.5.2023 räi.</p>



<ul>
<li>Čujosjuávhoid uáivildum webropol–koijâdâlmân piäsá västidiđ <a href="https://link.webropolsurveys.com/S/AFB11FF00C8E5C9C">tääbbin</a></li>



<li>Párnáid já nuoráid uáivildum webropol–koijâdâllâm juáhhoo oppâlájádâssáid, moh uárnejeh sämikielâ já sämikielâlii máttááttâs. Liŋkkâ koijâdâlmân kávnoo meid <a href="https://link.webropolsurveys.com/S/5000631AACAE5581">tääbbin</a></li>
</ul>



<h4 class="wp-block-heading" id="h-lasetiaduh"><strong>Lasetiäđuh:</strong></h4>



<p>Bigga–Helena Magga<br/>Škovlimčällee<br/>puh. 010 839 3121<br/>bigga–helena.magga@samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
