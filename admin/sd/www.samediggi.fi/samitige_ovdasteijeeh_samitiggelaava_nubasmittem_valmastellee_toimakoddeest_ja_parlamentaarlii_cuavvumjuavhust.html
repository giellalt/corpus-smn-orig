<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-6984 post-loop-1 post-parity-odd post-entry-last single-big with-slider post-6984 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2018/01/21/samitige-ovdasteijeeh-samitiggelaava-nubasmittem-valmastellee-toimakoddeest-ja-parlamentaarlii-cuavvumjuavhust/?lang=an" rel="bookmark" title="Permanent Link: Sämitige ovdâsteijeeh sämitiggelaavâ nubásmittem valmâštellee toimâkoddeest já parlamentaarlii čuávvumjuávhust">Sämitige ovdâsteijeeh sämitiggelaavâ nubásmittem valmâštellee toimâkoddeest já parlamentaarlii čuávvumjuávhust			<span class="post-format-icon minor-meta"/>	</a></h1></header><div class="entry-content" itemprop="text"><p>Sämitige stivrâ nomâttij ovdâsteijeid sämitiggelaavâ nubásmittem valmâštellee toimâkoodán sehe parlamentaarlâš čuávvumjuávkun čuákkimistis 9.10.2017.</p>
<p>Stivrâ nomâttij sämitiggelaavâ nubásmittem valmâštellee toimâkoodán Tiina Sanila-Aikio (väriovdâsteijee Petra Magga-Vars), Tuomas Aslak Juuso (väriovdâsteijee Pentti Pieski) já Kalle Varis (väriovdâsteijee Pekka Sammallahti) sehe äššitobdee-oovdânpyehten Oula Antti Labba. Stivrâ nomâttiđ parlamentaarlâš čuávvumjuávkun äššitobdeejesânin Pentti Pieski já värijesânin Heikki Palto.</p>
<p>Riehtiministeriö já Sämitigge ráđádâllii sämitiggelaavâ uđâsmitmist riehtiminister Antti Häkkäs joođeetmáin 6.9.2017. Ráđádâlmij puáđusin soppii sämitiggelaavâ uđâsmittem jotonpiejâmist vuáđuvuoigâdvuođâi já Suomâ aalmugijkoskâsij olmoošvuoigâdvuođâi raamij siste.</p>
<p>Ko 6.9.2017 tollum sämitiggelaavâ 9 § miäldásii ráđádâllâm tärhistum pevdikirje ij lamaš stiivrâ čuákkimist uáinimnáál, te stivrâ meridij lasseen sämitiggelaavâ uđâsmittem algâttem iähtun, ete ráđádâllâm pevdikirje kalga leđe tärhistum västidiđ ráđádâllâm, vâi sämitiggelaavâ uđâsmittem puáhtá algâttiđ, Sämitige saavâjođetteijee Tiina Sanila-Aikio tiädut.</p>
<p>Riehtiministeriö ulmen lii asâttiđ toimâkodde valmâštâllâđ tárbulijd nubástusâid sämitiggeest adelum laahân (974/1995) sehe asâttiđ haahân kulen čuávvumjuávhu. Uđâsmittempargo algâttuvvoo nuuvt jotelávt ko máhđulâš. Toimâkoddeest lii saavâjođetteijee, jeessân já värijeessân jieškote-uv haldâttâspiäláduvvâst sehe kulmâ jeessân já värijeessân Sämitiggeest.</p>
<p>Čuávvumjuávhu pargon lii tuárjuđ sämitiggeest adelum laavâ nubástusâi valmâštâllâm sehe sirdeđ ovdâskoddejuávhoid olmâáigásii tiäđu laavâ valmâštâlmist sehe ovdediđ äššitobdee já olesváldálii savâstâllâm fáádást. Čuávvumjuávkku kalga čuávvuđ já árvuštâllâđ sämitiggeest adelum laavâ nubástus valmâštâllâm várás asâttum toimâkode pargo. Čuávvumjuávhust lii jeessân já värijeessân jieškote-uv ovdâskoddejuávhust sehe äššitobdeejeessân já värijeessân Sämitiggeest.</p>
<p>Lasetiäđuid addel Sämitige saavâjođetteijee Tiina Sanila-Aikio puh. 050 300 1780, <a href="mailto:%20%3Cscript%20language='JavaScript'%20type='text/javascript'%3E%20%3C!--%20var%20prefix%20=%20'ma'%20+%20'il'%20+%20'to';%20var%20path%20=%20'hr'%20+%20'ef'%20+%20'=';%20var%20addy77271%20=%20'tiina.sanila-aikio'%20+%20'@';%20addy77271%20=%20addy77271%20+%20'samediggi'%20+%20'.'%20+%20'fi';%20document.write(%20'%3Ca%20'%20+%20path%20+%20'\''%20+%20prefix%20+%20':'%20+%20addy77271%20+%20'\'%3E'%20);%20document.write(%20addy77271%20);%20document.write(%20'%3C\/a%3E'%20);%20//--%3E\n%20%3C/script%3E%3Cscript%20language='JavaScript'%20type='text/javascript'%3E%20%3C!--%20document.write(%20'%3Cspan%20style=\'display:%20none;\'%3E'%20);%20//--%3E%20%3C/script%3ET%C3%A4m%C3%A4%20s%C3%A4hk%C3%B6postiosoite%20on%20suojattu%20roskapostia%20vastaan,%20aseta%20javascripttuki%20p%C3%A4%C3%A4lle%20n%C3%A4hd%C3%A4ksesi%20osoitteen.%20%3Cscript%20language='JavaScript'%20type='text/javascript'%3E%20%3C!--%20document.write(%20'%3C/'%20);%20document.write(%20'span%3E'%20);%20//--%3E%20%3C/script%3E"><u>tiina.sanila-aikio(at)samediggi.fi</u></a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
