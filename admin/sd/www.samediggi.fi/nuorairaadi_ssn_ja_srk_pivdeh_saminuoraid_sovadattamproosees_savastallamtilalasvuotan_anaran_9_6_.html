<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-12364 post-loop-1 post-parity-odd post-entry-last single-big with-slider post-12364 post type-post status-publish format-standard has-post-thumbnail hentry category-nuorah category-tabahtusah category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2018/05/30/nuorairaadi-ssn-ja-srk-pivdeh-saminuoraid-sovadattamproosees-savastallamtilalasvuotan-anaran-9-6/?lang=an" rel="bookmark" title="Permanent Link: Nuorâirääđi, SSN ja SRK pivdeh säminuorâid sovâdâttâmproosees savâstâllâmtilálâšvuotân Anarân 9.6.">Nuorâirääđi, SSN ja SRK pivdeh säminuorâid sovâdâttâmproosees savâstâllâmtilálâšvuotân Anarân 9.6.			<span class="post-format-icon minor-meta"/>	</a></h1></header><div class="entry-content" itemprop="text"><p>Nuorâirääđi, Suomâ Säämi nuorah já staatârääđi kanslia pivdeh säminuorâid sovâdâttâmproosees savâstâllâmtilálâšvuotân Anarân lávurduv 9.6. tme 11-14.</p>
<p><strong>POVDIITTÂS </strong></p>
<p><strong>SAJOS SOLJU AANAAR LÁ 9.6.2018 TIJME 11 – 14</strong></p>
<p>Suomâ haldâttâs lii roovvâdmáánnud 19. peeivi 2017 almottâm, ete tot aalgât<a href="http://vnk.fi/saamelaisasioiden-sovintoprosessi"> sämmilij aašij kyeskee sovâdâttâmproosees</a> valmâštâllâm. Iävtuttâs proosees aalgâtmist lii puáttám Sämitiggeest.</p>
<p>Staatârääđi kanslia ja vuoigâdvuotâministeriö ohtsâšpargoost Suomâ Sämitiggijn láá seelvâtmin, maggaar asâttem já jieš máhđulâš sämmilij tuotâvuotâ- já sovâdâttâmkomissio (TSK) Suomâst kolgâččij leđe. Máhđulii komissio mandaatist, noomâst teikkâ komissaarijn ij lah porgum val mihheen miärádâsâid. Sämmilij kuullâm já sii huámášumán väldim láá proosees vuáđđun já iähtun. Staatâ haalijd tääl kuullâđ sämmilij uáivilijd, jurduid, tuoivuid já paloid komissio iähtun ávus savâstâllâmtilálâšvuođâin miätá Säämi já stuárráámuin kaavpugijn Suomâst.</p>
<p>Teivâdmij keevâtlii orniimist iššeen láá jieškote-uv seervih Säämist já sämiseervih stuárráábijn kaavpugijn. Tilálâšvuođâi kiellân lii tavesämikielâ tavesämikiel kuávluin, anarâškielâlijn já nuorttâlâškielâlijn kuávluin tilálâšvuotâ tulkkojuvvoo anarâš- já nuorttâlâškielân tađe mield, kost teivâm uárnejuvvoo. Puoh tilálâšvuođâin kiellân lii meiddei suomâkielâ.</p>
<p>Algâaalmugáid kyeskee tuotâvuotâ- já sovâdâttâmkomissioprosessáin lii ulmen tutkâđ já luptiđ uáinusân ubâ aalmugân kollektiivlávt vaikuttâm puástuvuođâid. Kollektiiv puástuvuođâin láá lamaš, já láá, jieškote-uvlágán vaikuttâsah oovtâskâs ulmui.</p>
<p>Maid komissio kolgâččij Tuu mielâst kiedâvuššâđ? Láá-uv Tust uáivileh proosees iähtun? Jis láá, te puávtáh muštâliđ jieččâd uáivil ávus teivâdmist njálmálávt teikâ kirjálávt. Jis jieh peesâ puáttiđ teivâdmân, te vuolgât uáivilâd šleđgâpostáin čujottâsân sapmi@vnk.fi majemustáá kesimáánnud 29. peeivi. Komissio, mon sehe oovtâskâs ulmuuh, ete ubâ siärvudâh tuhhiittiččii, puávtáččij leđe mieldi muttemin munejurduid já pyereedmin aašijd.</p>
<p>Kuovâmáánnud 10. peeivi 2018 Anarist uárnejui seminaar, mast almugijkoskâsiih kyesih muštâlii ferimijd jo čođâldittum Tuotâvuotâ- já sovâdâttâmkomissio-prosessijn – puorijd, hiäjuid já tivrâs uápuid, maid kalga väldiđ huámášumán vâi prosessist šodâččij nuuvt pyeri ko máhđulâš. Seminaar lii uáinimnáál Interneetist Staatârääđi kanslia YouTube-kanavast.</p>
<p><strong>Lasetiäđuh</strong></p>
<p>Spesiaaläššitobdee Anni-Kristiina Juuso, staatârääđi kanslia, p. +358 295 1601 69.</p>
<p>Kaisa Tapiola-Länsman, Sämitige nuorâičällee, p. +358 50 382 5179, kaisa.tapiola-lansman@samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
