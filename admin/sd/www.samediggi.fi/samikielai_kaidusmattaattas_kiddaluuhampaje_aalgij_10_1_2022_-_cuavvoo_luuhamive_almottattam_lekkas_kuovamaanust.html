<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-61986 post-loop-1 post-parity-odd post-entry-last single-big with-slider post-61986 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/01/11/samikielai-kaidusmattaattas-kiddaluuhampaje-aalgij-10-1-2022-cuavvoo-luuhamive-almottattam-lekkas-kuovamaanust/?lang=an" rel="bookmark" title="Permanent Link: Sämikielâi káidusmáttááttâs kiđđâluuhâmpaje aalgij 10.1.2022 – Čuávvoo luuhâmive almottâttâm lekkâs kuovâmáánust">Sämikielâi káidusmáttááttâs kiđđâluuhâmpaje aalgij 10.1.2022 – Čuávvoo luuhâmive almottâttâm lekkâs kuovâmáánust			<span class="post-format-icon minor-meta"/>	</a></h1></header><div class="entry-content" itemprop="text">
<p>Sämikielâi káidusmáttááttâs piiloothaavâ kiđđâluuhâmpaje aalgij vuossaargâ 10.1.2022. Haavâst joteh uápuid taan tove 109 uápped kuulmâ sämikielâst.</p>



<p>– Kiđđâluuhâmpaje ääigi mij juátkip uápásmem sämmilii ihásâšjurâmân. Kiiđâ ääigi mij uápásmep ei. sämmilij pessijái viettimân já toos, maggaar tot lâi ovdil já lii tääl. Kulttuurkuosij vievâst uáppeeh peesih uápásmuđ jieijâs kulttuurân sierâ suorgij čeepij uáinust, muštâl anarâškielâ máttáátteijee Henna Aikio.</p>



<p>Škovlâohtâvuođâid hoittájeijee koordinaattor paargon lii maccâm Sämitiggeest pargee Arla Magga. Anni-Sofia Niittyvuopio lii sirdâšum nelji mánuppaje ááigán hahâhoovdâ paargon, ko Hanna Helander lii virgeriijâst. Hahâhovdâ parga Ucjuv kieldâst.</p>



<p>Haavâ máttáátteijen juátkih nuorttâlâškielâ uálgitoimâlâš tijmemáttáátteijee Sirkka Sanila, anarâškielâ váldutoimâlâš tijmemáttáátteijee Henna Aikio já tavesämikielâ uálgitoimâlâš tijmemáttáátteijee Marianne Ketola. Váldutoimâlâš tavesämikielâ máttáátteijen aalgât Máren-Elle Länsman. Sirkka Sanila máttát Tukholmast, Marianne Ketola Iänuduvâst, Henna Aikio já Máren-Elle Länsman máttááttává Oulust.</p>



<p>– Haavâ uáppeemeeri lii lasanâm kyevtkiärdásâžžân, ko verdid vuossâmuu ihán. Haahân lii stuorrâ tárbu já mij tuáivup-uv, ete finnip mieldi máttááttâsân nuuvt maaŋgâ sämikuávlu ulguubeln škoovlâ jottee sämmilii uáppee, ko máhđulâš. Mij movtijdittep huolâtteijeid, máttáátteijeid já máttááttâs uárnejeijeid uápásmuđ mii haavâ máttááttâsân älkkeht ovdâmerkkân mii nettisiijđoin. Pargeid puáhtá meid ain väldiđ ohtâvuođâ, mij muštâlep mielâstân lase haavâst, iätá hahâhovdâ Anni-Sofia Niittyvuopio.</p>



<p>Almottâttâm luuhâmihán 2022–2023 tábáhtuvá njuhčâmáánu loopâ räi. Mij tieđettep almottâtmist sierâ já haahâ uárnee infotilálâšvuođâid sämikielâi káidusmáttááttâsâst perustum ulmui huolâtteijeid já máttááttâs uárnejeijeid.</p>



<p><strong>Lasetiäđuh:</strong></p>



<p>Anni-Sofia Niittyvuopio, hahâhovdâ<br/>Ucjuv kieldâ<br/><a href="mailto:anni-sofia.niittyvuopio@edu.utsjoki.fi">anni-sofia.niittyvuopio@edu.utsjoki.fi</a><br/>040 7012 094</p>



<p>Arla Magga, hahâkoordinaattor<br/>Sämitigge<br/><a href="mailto:arla.magga@samediggi.fi">arla.magga@samediggi.fi</a><br/>040 6875 989</p>



<p><a href="https://www.saamenetaopetus.com/">https://www.saamenetaopetus.com/</a></p>



<p><a href="https://www.samediggi.fi/toiminta/koulutus-ja-oppimateriaali/">https://www.samediggi.fi/toiminta/koulutus-ja-oppimateriaali/</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
