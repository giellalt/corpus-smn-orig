<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-67710 post-loop-1 post-parity-odd post-entry-last single-big with-slider post-67710 post type-post status-publish format-standard has-post-thumbnail hentry category-ialattas-ja-vuoigadvuota category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/08/15/njellimist-cokkanii-sammilij-paikkikuavlu-luandusuojalemaasijn/?lang=an" rel="bookmark" title="Permanent Link: Njellimist čokkânii sämmilij päikkikuávlu luándusuojâlemaašijn">Njellimist čokkânii sämmilij päikkikuávlu luándusuojâlemaašijn			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Pirâsministeriö, Laapi IJP-kuávdáš, Meccihaldâttâs já Sämitigge čokkânii Luándusuojâlemtiigán Njellimist 10.-11.8.2022. Luándusuojâlemtigge lii ihásávt uárnejum sämmilij päikkikuávlu staatâ enâmij luándusuoijâlmist västideijee virgeomâhái já Sämitige oovtâstpargo ovdedeijee teivâdem. Taan ive válduteeman lâi Aanaarjävri já ton kuávlu sämikulttuur.</strong></p>



<p>Teivâdem aalgâst sij monnii čoođâ uásálistee peelij äigikyevdiliskejâstuvâid já tast maŋa vuoijuu taan ive teema kieđâvušmân. Uásálisteeh uápásmuvvii eereeb iärrás anarâš kulttuurân, Aanaarjäävri čácáduv tilán já ton ovdánmân sehe Aanaarjäävri čääsi tulvâdmân. Lasseen Luándusuojâlemtigge uápásmui <a href="https://www.fao.org/documents/card/en/c/cb5131en">OA purrâmâškálvu- já eennâmtuáluseervi (FAO) purrâmâštorvočielgiittâsân</a>, mast uássin kieđâvuššui Njellimist ässee anarâšâi purrâmâšvuáhádâh.</p>



<p>Luándusuojâlemtigge kollii meid Aanaar Kaareehjuuvâst já uápásmui joođoost leijee juhâkuávlu oovdištmân sehe kuávžur kođokuávlu tivomân.  </p>



<p>– Mun uásálistim vuosmuu tove Luándusuojâlemtiigán já lam ilolâš taan mávsulâš oovtâstpargoteivâdmist.  Munjin lii tergâd, ete mij peessâp savâstâllâđ äigikyevdilijn aašijn, lonottiđ tiäđuid já siämmáást uápásmuđ sämmilij päikkikuávlu sierânâsjiešvuođáid, iätá Sämitige II värisaavâjođetteijee Leo Aikio.</p>



<p>Sämitiggeest Luándusuojâlemtiigán uásálistii II värisaavâjođetteijee Leo Aikio, iäláttâs- já pirâslahâčällee Sarita Kämäräinen, iäláttâsčällee Laura Olsén-Ljetoff, pirâsčällee Tiina Lovisa Solbär já viestâdemčällee Johanna Alatorvinen. Luándusuojâlemtigge lii čokkânâm ive 2002 rääjist merikoskâsávt. Koronapandemia ääigi teivâdmáid lii puáttám kyevti ive puddâ. Čuávuvâš teivâdem uárnejuvvoo vuod puáttee ive.</p>



<p><em>Kove: Uássin ohjelm Luándusuojâlemtigge uápásmui anarâš purrâmâškulttuurân já eehidpurrâmâššân suovâstii Aanaarjäävrist kuddum šaapšâ. Kove: Johanna Alatorvinen/ Saamelaiskäräjät. </em></p>



<h4 class="wp-block-heading" id="h-lasetiaduh">Lasetiäđuh:</h4>



<p>Leo Aikio<br/>II värisaavâjođetteijee<br/>040 621 6505<br/><a href="mailto:leo.aikio@samediggi.fi">leo.aikio@samediggi.fi</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
