<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-52090 post-loop-1 post-parity-odd post-entry-last single-big with-slider post-52090 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/12/16/sammilij-kulttuur-ja-kielapiervaltooiman-200-000-eurod-laserutta-puattee-ihan/?lang=an" rel="bookmark" title="Permanent Link: Sämmilij kulttuur- já kielâpiervâltooimân 200 000 eurod laseruttâ puáttee ihán">Sämmilij kulttuur- já kielâpiervâltooimân 200 000 eurod laseruttâ puáttee ihán			<span class="post-format-icon minor-meta"/>	</a></h1></header><div class="entry-content" itemprop="text"><p>Ovdâskode staatâvarijváljukodde iävtut laseruttâdem sämikielâi iäláskitmân puáttee ihán nuuvt kočodum juovlâskeŋkkâruuđâin. Staatâvarijváljukode iävtuttâs mield sämmilij kulttuur- já kielâpiervâltooimân mieđettiččii 200 000 eurod laseruuđâ ihán 2021, kuás kulttuur- já kielâpiervâltooimân mieđettemnáál torjuu olessummá ličij 1,4 miljovn eurod.</p>
<p>Sämitigge lii iävtuttâm ovdâskoodán kulttuur- já kielâpiervâltooimâ ruttâdem lasettem, vâi pyehtih juátkiđ tooimâ nuuvt vijđáht, ko tárbu lii. Váljukode smiettâmuš mield lasettem västid sämikielâ iäláskittemohjelmân kyeskee staatârääđi prinsiipmiärádâs ulme, mon mield kielâpiervâltooimâ ruttâdem kolgâččii lasettiđ kuuloold 1,4 miljovn euron.  Sämitige saavâjođetteijee Tuomas Aslak Juuso lii tuđâvâš, ete ličij puátimin lasattâs.</p>
<p>– Lii pyeri, ete juovlâskeŋkkâruuđâi peht pyehtih jotelávt lasettiđ ruttâdem kivkked šoddâm tárboid. Sämikielâi iäláskittempargo taarbâš pehtilis tooimâid, tastko kielâi tile lii ain uhkevuálásâš. Tuáivu mield taat čuujoot meid toos, ete áiguččii pisovávt lasettiđ ruttâdem.</p>
<p>Lasattâssáin pyehtih turviđ puoh táálái kulttuur- já kielâpiervâlij tooimâ, mutâ meid ovdediđ tooimâ. Staatâ budjetist láá ive 2011 rääjist čujottâm máttááttâs- já kulttuurministeriö válduluokkaast meriruuđâ sämmilij kulttuur- já kielâpiervâltooimâ várás. Sämitigge juáhá torjuu ovdâskulij tooimâ uárnejeijeid. Sämmilij kulttuur- já kielâpiervâltoimâ uárnejuvvoo orjâlâš-, anarâš- já nuorttâlâškielân sämmilij päikkikuávlust ja ton ulguubeln já tot annoo ohtân pehtilumos toimân sämikielâi iäláskitmist.</p>
<p>Staatâvarijváljukode budjet lasattâsah kieđâvuššojeh ovdâskoddeest ive 2021 staatâ budjet kieđâvuššâm ohtâvuođâst ovdil juovlâi. Skammâmáánu tievâsmittee iävtuttâsâst staatâ ive 2021 budjetin láá valdum huámmášumán lasattâssân 34 000 eurod paalhij tärhistmáid, já návt sämmilij kulttuurjiešhaldâšem paijeentolâmist šaddee koloid iävtutteh ihán 2021 ohtsis 3 943 000 eurod. Sämitiggeest lijjii meid eres iävtuttâsah lasemeriruttân, mutâ toh iä valdum huámmášumán taan tove.</p>
<p><a href="https://dokumentit.solinum.fi/samediggi/download/?d=Dokumenttipankki/Aloitteet,%20esitykset,%20lausunnot%20ja%20muut/Esitykset/Toimikausi%202020-2023/Esitys%20eduskunnalle%20joululahjaraha%202021.pdf">Iävtuttâs, mii kuáská staatâ 2021 budjet lasemeriruutân</a></p>
<p><a href="https://www.samediggi.fi/2020/10/05/saamelaiskarajille-esitetaan-vuoden-2021-talousarviossa-lisaysta-hallinnon-kehittamiseen/">Sämitiigán iävtutteh ive 2021 budjetist lasattâs haldâttuv oovdedmân</a></p>
<h5>Lasetiäđuh:</h5>
<p>Saavâjođetteijee Tuomas Aslak Juuso p. 040 687 3394 / 010 839 3101, tuomas.juuso(at)samediggi.fi</p>
<p>Kielâtorvočällee Anne Kirste Aikio p. 010 839 3124 /040 707 5626, anne-kirste.aikio(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
