<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-59773 post-loop-1 post-parity-odd post-entry-last single-big  post-59773 post type-post status-publish format-standard has-post-thumbnail hentry category-nuorah category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/09/23/saminuorah-vaatih-tooimaid-sonnadahnubastus-raijim-tiet/?lang=an" rel="bookmark" title="Permanent Link: Säminuorah väätih tooimâid šoŋŋâdâhnubástus raijim tiet">Säminuorah väätih tooimâid šoŋŋâdâhnubástus raijim tiet			<span class="post-format-icon minor-meta"/>	</a></h1></header><div class="entry-content" itemprop="text">
<blockquote class="wp-block-quote"><p><em><em>Mij tubdâstep šoŋŋâdâhkriisâ já vaattâp tállán tooimâid pirâsnubástusâi raijim tiet. Mist lii vuoigâdvuotâ puátteevuotân já tot kalga leđe mii hámásâš.</em> </em> <br/></p></blockquote>



<p>Säminuorâi almosciälkkámuš loptee oovdân huolâ Säämi luándu tiileest ja puátteevuođâst sehe čuákkee toimâiävtuttâsâid. Säminuorah väätih tooimâid šoŋŋâdâhnubástus raijim tiet já toos vuáhádumán. Säminuorah láá huolâst šoŋŋâdâhnubástus vaiguttâsâin eromâšávt sämmilij ärbivuáválâš iäláttâssáid já kulttuurân.  </p>



<p>– Almosciälkkámušâst mij vaattâp, ete sämmilâš ärbitiätu loptejuvvoo täsiárvusâš tiäđu kälden, ko totkeh já sárnuh šoŋŋâdâhnubástusâs, kuávlui kiävtust já ärbivuáválâš iäláttâsâin. IPCC raapoort muštâl korrâ tuotâvuođâ šoŋŋâdâhkriisâst. Mij lep sárnum šoŋŋâdâhnubástus čuávumušâin já mii siärvusân kuoskâm vaiguttâsâin jo iivijd. Mij ep pyevti estiđ vaiguttâsâid, pic mij kolgâp algâttiđ vuáhádume mii kulttuur, kielâi já iäláttâsâi turviimân”, ettâv Suomâ Sämitige nuorâirääđi saavâjođetteijee <strong>Anni-Sofia Niittyvuopio</strong> já Ruotâ Sämitige nuorâirääđi saavâjođetteijee <strong>Maria Unnes</strong>, kiäh lává lamaš mieldi čälimin almosciälkkámuš.  </p>



<p>Ton lasseen almosciälkkámušâst eteh, ete ohtsâšpargo säminuorâi kooskâst kalga turviđ ohtsâš tábáhtusâiguin já čokkânmijguin já ohtsâšpargo sämmilij kooskâst staatâraajij paijeel já eres algâaalmugijguin kalga nonniđ já lasettiđ.  </p>



<p>Säminuorah laa valmâštâllâm almosciälkkámuš ohtsâštave-eennâmlii säminuorâi konferens uássin. Almosciälkkámuš lii pargoniävvun ohtsâštave-eennâmlii säminuorâi ohtsâšpargoost já tot lii toimâmallin staatâraajij paijeel šoŋŋâdâhnubástus vuástá.  </p>



<h4 class="wp-block-heading" id="h-almosci-lkk-mu-lii-luuh-mn-l">Almosciälkkámuš lii luuhâmnáál:</h4>



<div class="wp-block-group is-layout-flow"><div class="wp-block-group__inner-container">
<ul><li><a href="https://dokumentit.solinum.fi/samediggi/download/?d=dokumenttipankki/aloitteet_esitykset_lausunnot_ja_muut/muut/toimikausi_2020-2023/s%C3%A1menuoraid_resolu%C5%A1uvdna_d%C3%A1lkk%C3%A1datrievdamis__davvis%C3%A1megiella.pdf">tavesämikielân</a></li><li><a href="https://dokumentit.solinum.fi/samediggi/download/?d=dokumenttipankki/aloitteet_esitykset_lausunnot_ja_muut/muut/toimikausi_2020-2023/s%C3%A4minuor%C3%A2i_almosci%C3%A4lkk%C3%A1mu%C5%A1_%C5%A1o%C5%8B%C5%8B%C3%A2d%C3%A2nub%C3%A1stus%C3%A2st.pdf">anarâškielân</a></li><li><a href="https://dokumentit.solinum.fi/samediggi/download/?d=dokumenttipankki/aloitteet_esitykset_lausunnot_ja_muut/muut/toimikausi_2020-2023/s%C3%A4%C3%A4%CA%B9mnu%C3%B5ri_%C3%B5%C3%B5lm%C3%A2sce%C3%A4lkkm%C3%B6%C5%A1_%C3%A4imm-muttsest.pdf">nuorttâlâškielân</a></li><li><a href="https://dokumentit.solinum.fi/samediggi/download/?d=dokumenttipankki/aloitteet_esitykset_lausunnot_ja_muut/muut/toimikausi_2020-2023/saamelaisnuorten_julkilausuma_ilmastonmuutoksesta___suomi.pdf">suomâkielân</a></li><li><a href="https://dokumentit.solinum.fi/samediggi/download/?d=dokumenttipankki/aloitteet_esitykset_lausunnot_ja_muut/muut/toimikausi_2020-2023/s%C3%A1mi_youths_declaration_on_climatechange_en.pdf">eŋgâlâškielân</a></li></ul>



<p/>
</div></div>



<p>Ohtsâštave-eennâmlâš säminuorâi konferens tollui káidustábáhtussân 26.8.2021. Konferens váldu-uárnejeijen tooimâi Sämitige nuorâirääđi já tot uárnejui ohtsâšpargoost Taažâ, Ruotâ já Suomâ Sämitigj nuorâituáimeiguin. Konferensist sahâvuáruid tollii Suomâ pirâs- já šoŋŋâdâhminister <strong>Krista Mikkonen,</strong> Säämi parlamentaarlii rääđi saavâjođetteijee <strong>Aili Keskitalo</strong>, Sämitige saavâjođetteijee <strong>Tyemes Aaslâk Juuso</strong> já nuorâ puásuialmai <strong>Jussá Seurujärvi</strong>. Pargopaajijd tollii somevaigutteijee <strong>Emmi Nuorgam</strong>, artivist <strong>Pauliina Feodoroff</strong> já gloobaal nuorâiorganisaatio <strong>Youth4Nature</strong>. Konferens teeman lâi šoŋŋâdâhnubástus já ton uássin rahtii almociälkkámuš.  </p>



<p><strong>Lasetiäđuh</strong><strong><em> </em></strong> </p>



<p><em>Anni-Sofia Niittyvuopio</em> <br/>Suomâ sämitige nuorâirääđi saavâjođetteijee  <br/>+358 40 708 2072 <br/>anni-sofia.niittyvuopio(at)samediggi.fi </p>



<p><em>Maria Unnes</em> <br/>Ruotâ sämitige nuorâirääđi saavâjođetteijee  <br/>maria.unnes(at)sametinget.se </p>



<p><em>Elli-Marja Hetta</em> <br/>Suomâ sämitige nuorâičällee <br/>+358 50 382 5179 <br/>elli-marja.hetta(at)samediggi.fi </p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
