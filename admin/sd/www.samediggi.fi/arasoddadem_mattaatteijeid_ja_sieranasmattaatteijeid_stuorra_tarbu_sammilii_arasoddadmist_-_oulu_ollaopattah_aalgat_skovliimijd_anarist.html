<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-65326 post-loop-1 post-parity-odd post-entry-last single-big with-slider post-65326 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/05/23/arasoddadem-mattaatteijeid-ja-sieranasmattaatteijeid-stuorra-tarbu-sammilii-arasoddadmist-oulu-ollaopattah-aalgat-skovliimijd-anarist/?lang=an" rel="bookmark" title="Permanent Link: Arâšoddâdem máttáátteijeid já sierânâsmáttáátteijeid stuorrâ tárbu sämmilii arâšoddâdmist – Oulu ollâopâttâh aalgât škovliimijd Anarist">Arâšoddâdem máttáátteijeid já sierânâsmáttáátteijeid stuorrâ tárbu sämmilii arâšoddâdmist – Oulu ollâopâttâh aalgât škovliimijd Anarist			<span class="post-format-icon minor-meta"/>	</a></h1></header><div class="entry-content" itemprop="text">
<p>Ohtâ sämmilii arâšoddâdem stuárráámuš háástus lii vänivuotâ sämikielâlijn pargein, kiäin lii  ollâškovlim. Suulân 40 prosenttid sämikielâlii arâšoddâdem pargein lii tohálâšvuođâttáá. Eromâš vädis lii sämikielâlij arâšoddâdem sierânâsmáttáátteijei tile, tastko sij iä lah kiedist ollágin.</p>



<p>Tile pyeredeh lasseetmáin arâšoddâdem škovlim. Oulu ollâopâttâh aalgât Anarist puáttee juovlâmáánust šoddâdemtiettuu kandidaatškovlim, mii addel arâšoddâdem máttáátteijee tohálâšvuođâ já šoddâdemtiettuu maister škovlim, mii addel arâšoddâdem sierânâsmáttáátteijee škovlim. Škovliimijn kiddejeh eromâš huámmášume sämmilii šoddâdem já ärbivuáválii tiäđu sehe kielâ oppâm pedagooglijd vuáháduvváid já vuovvijd. Meid uási máttááttâsâst lii sämikielâlâš.</p>



<p>Sämikielâ já -kulttuur sierânâstáárbuid huámmášumán väldee škovliimij ulmen lii nanodiđ pedagooglii mättim já äššitubdâm sämmilii arâšoddâdmist já västidiđ syergi stuorrâ máttáátteijeetáárbun.</p>



<p>Arâšoddâdem sierânâsmáttáátteijeeškovlim uárnejuvvoo Anarist tääl vuossâmuu tove.</p>



<p>Škovliimijd uárnee Oulu ollâopâttuv šoddâdemtiettui tieđâkodde, já toh olášuttojeh maaŋgâhäämiškovliimin meid ehidij, oholoopâi já kesiluuhâmpaje ääigi. Stuárráámus uási máttááttâsâst lii neetist, mutâ lasseen aldamáttááttâspajeh tuállojeh Anarist já uásild meid Oulust.</p>



<p>Škovliimijn pargeh oovtâstpargo Sämitiggijn, Säämi máttááttâskuávdáin já Oulu ollâopâttuv Giellagas-instituuttijn. Lasseen oovtâstpargo pargeh meid sämmilii pedagogiik, maaŋgâkielâlâšvuođâ já kielâiäláskittem totkeiguin já äššitobdeiguin. Škovliimijd ruttâd máttááttâs- já kulttuurministeriö.</p>



<p>Uuccâmäigi lii 31.8.–14.9.2022. Ucâmušâi vuáđuld puávdejum ulmuid tuálloo hiäivulâšvuotâiskos 10.–11.11.2022 Anarist.</p>



<p><a href="https://teams.microsoft.com/dl/launcher/launcher.html?url=%2F_%23%2Fl%2Fmeetup-join%2F19%3Ameeting_ZmE4ZGIxY2ItMDBlYi00NzQzLTg3MTUtMmUyNjZlOTUwNDI3%40thread.v2%2F0%3Fcontext%3D%257b%2522Tid%2522%253a%25229f9ce49a-5101-4aa3-8c75-0d5935ad6525%2522%252c%2522Oid%2522%253a%25226034bcc2-40ea-4d32-ad38-1f0041c05311%2522%257d%26anon%3Dtrue&amp;type=meetup-join&amp;deeplinkId=c2440677-37dd-45da-9b7e-54e3424ef492&amp;directDl=true&amp;msLaunch=true&amp;enableMobilePage=true&amp;suppressPrompt=true">Infotilálâšvuođah škovliimijn</a> Teamsist ma 7.6.2022. Arâšoddâdem máttáátteijeeškovlim tme 16.00–17.00 já arâšoddâdem sierânâsmáttáátteijeeškovlim tme 17.00–18.00.</p>



<h4 class="wp-block-heading" id="h-lasetiaduh-skovliimijn-opintopolku-siijdoin">Lasetiäđuh škovliimijn Opintopolku siijđoin:</h4>



<p><a href="https://www.oulu.fi/fi/hae/kandidaattiohjelmat/varhaiskasvatuksen-opettaja-saamen-kielen-ja-kulttuurin-erityistarpeet-huomioiva-opettajakoulutus">Arâšoddâdemmáttááttâs máttáátteijee, sämikielâ já -kulttuur sierânâstáárbuid huámmášumán väldee škovlim | Oulu ollâopâttâh</a> (suomâkielân)</p>



<p><a href="https://www.oulu.fi/fi/hae/maisteriohjelmat/varhaiskasvatuksen-erityisopettaja-saamen-kielen-ja-kulttuurin-erityistarpeet-huomioiva">Arâšoddâdem sierânâsmáttáátteijee, sämikielâ já -kulttuur sierânâstáárbuid huámmášumán väldee škovlim | Oulu ollâopâttâh</a> (suomâkielân)</p>



<h4 class="wp-block-heading">Lasetiäđuh:</h4>



<p>Anne-Mari Sironen, proojeektvuávájeijee, SaVOpe já SaVEO -haahâ, p. 050 4127944, <a href="mailto:ovdânommâ.suhânommâ@oulu.fi">ovdânommâ.suhânommâ@oulu.fi</a></p>



<p>Niina Aikio-Siltala, má. kielâpiervâlstivrejeijee, Sämitigge, p. +358 (0)10 839 3115 / +358 (0)40 487 5414, <a href="mailto:niina.aikio-siltala@samediggi.fi">niina.aikio-siltala@samediggi.fi</a></p>



<p><a id="_msocom_1"/></p>



<p><em>Kove: Kevin Francett</em></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
