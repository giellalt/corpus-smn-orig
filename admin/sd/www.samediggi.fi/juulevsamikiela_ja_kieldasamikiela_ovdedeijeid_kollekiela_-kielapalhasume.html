<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-19180 post-loop-1 post-parity-odd post-entry-last single-big  post-19180 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2018/11/26/juulevsamikiela-ja-kieldasamikiela-ovdedeijeid-kollekiela-kielapalhasume/?lang=an" rel="bookmark" title="Permanent Link: Juulevsämikielâ já kieldâsämikielâ ovdedeijeid Kollekielâ -kielâpalhâšume">Juulevsämikielâ já kieldâsämikielâ ovdedeijeid Kollekielâ -kielâpalhâšume			<span class="post-format-icon minor-meta"/>	</a></h1></header><div class="entry-content" itemprop="text"><p><strong>Karin Tuolja</strong> Ruotâ Juhâmohheest já <strong>Jekaterina Mechkina</strong> Ruošâ Murmanskist uážžuv tave-eennâmlâš sämikielâ kielâpalhâšume ive 2018.</p>
<div id="attachment_19193" style="width: 337px" class="wp-caption alignleft"><p id="caption-attachment-19193" class="wp-caption-text">Suomâ Sämitige saavâjođetteijee Tiina Sanila-Aikio, Taažâ Sämitige saavâjođetteijee Aili Keskitalo, Karin Tuolja, palhâšumelävdikode jeessân Solvår Knutsen Turi Taažâst, Ruotâ Sämitige saavâjođetteijee Per-Olof Nutti. Kove: Ann Kristin Lindaas / KMD</p></div>
<p>Kollekielâ – Tave-eennâmlâš kielâpalhâšume juáhhoo Karin Tuoljan Taažâ, Ruotâ já Suomâ sämmilâšaašijn västideijee ministerij já sämitigij saavâjođetteijei čuákkim ohtâvuođâst Oslost 26.11. já Jekaterina Mechkinan Murmanskist 29.11. Kielâpalhâšume ulmen lii išediđ sämikielâ nanosmittem, ovdedem já siäilum Taažâst, Ruotâst, Suomâst já Ruošâst.</p>
<p>Karin Tuolja lii porgâm juulevsämikielâ oovdân Ruotâst oles elimis. Sun lii toimâm máttáátteijen, jurgâleijen, oppâmaterialij rähten já kielâtärhisteijen. Tuolja lii tehálâš olmooš juulevsäämi kielâsiärvusist, já sust lii lamaš kuávdáš merhâšume Taažâ já Ruotâ koskâsâš kielâohtsâšpargoost, eromâšávt sänirááju já terminologia oovdedmist já Ráámmát jurgâlmist.</p>
<p>Jekaterina Mechkina uážžu Kollekielâ-kielâpalhâšume kuhesáigásâš pargostis kieldâsämikielâ sajaduv nanodem oovdân Ruošâst. Sun lii uásálistám sänirááju oovdedmân já kieldâsämikielâ sänikirje rähtimân. Mechkina lii čáállám já jurgâlâm kiirjijd sehe ráhtám oppâmaterialijd. Suu kirjálâš pargoi áánsust maaŋgah láá peessâm uápásmiđ Murmansk kuávlu kieldâsämmilij elimân já kulttuurân.</p>
<p><a href="https://www.samediggi.fi/tave-eennamlas-samikiela-kielapalhasume/?lang=an">Kielâpalhâšume</a> mieđettuvvoo ovtâskâs ulmuid tâi siärvusáid, moh láá porgâm eromâš pyere pargo sämikielâ ovdedem peeleest. Palhâšume juáhhoo tääl káávcád keerdi. Čuávuváá keerdi palhâšume juáhhoo ive 2020, ko Suomâ tuáimá kuulmâ riijkâ sämmilâšaašij ohtsâšpargo saavâjođetteijen.</p>
<p>Palhâšumelävdikoodán kullii Neeta Jääskö Suomâst, David Kroik Ruotâst, Nina Afanasjeva Ruošâst sehe Solvår Knutsen Turi já Jane Juuso Taažâst.</p>
<p><strong>Lasetiäđuh</strong>:</p>
<p>Ráđádellee virgeolmooš Johanna Hautakorpi, riehtiministeriö, puh. 02951 50018, ovdânommâ.suhânommâ@om.fi</p>
<p>Palhâšumelävdikode jeessân Neeta Jääskö Suomâ sämitiggeest, puh. 040596 9230, neeta@neetainari.fi</p>
<p><a href="https://oikeusministerio.fi/artikkeli/-/asset_publisher/gollegiella-pohjoismainen-saamen-kielipalkinto-luulajansaamen-ja-kiltinansaamen-kehittajille?_101_INSTANCE_0tW6d2FGlU8O_languageId=fi_FI">https://oikeusministerio.fi/</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
