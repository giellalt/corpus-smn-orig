<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-72038 post-loop-1 post-parity-odd post-entry-last single-big with-slider post-72038 post type-post status-publish format-standard has-post-thumbnail hentry category-ialattas-ja-vuoigadvuota category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/12/16/suoma-samitigge-ja-tianu-kyelitualukuavlu-kiasadateh-tianu-pivdonjuolgadusradadalmijn-taaza-virgeomahai-covga-vatamas-keezild/?lang=an" rel="bookmark" title="Permanent Link: Suomâ Sämitigge já Tiänu kyelituálukuávlu kiäsádâteh Tiänu pivdonjuolgâdusráđádâlmijn Taažâ virgeomâhái čovgâ vátámâš keežild">Suomâ Sämitigge já Tiänu kyelituálukuávlu kiäsádâteh Tiänu pivdonjuolgâdusráđádâlmijn Taažâ virgeomâhái čovgâ vátámâš keežild			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Tiänu ráđádâllâmairâskode Suomâ Sämitige ovdâsteijeeh já Tiänu kyelituálukuávlu kiäsádâteh Tiänu pivdonjuolgâdusráđádâlmijn, ko ráđádâlmeh láá pisánâm Taažâ virgeomâhái čovgâ vátámâšân kieldiđ luosâpivdo Tiänust ollásávt čuávuváá pivdonjuolgâdusâst. Luosâ pivdokiäldu ličij vyeimist 5–7 ihheed. Hináh ráđádâlmij juátkimân iä innig lah.</strong></p>



<p>Tiänu kyelituálukuávlu lii jo meridâm kiäsádâttâđ ráđádâlmijn. Suomâ Sämitigge tuárju Tiänu kyelituálukuávlu miärádâs já Sämitige stivrâ kieđâvuš ääši puáttee oho čuákkimist Tiänu ráđádâllâmairâskode Sämitige ovdâsteijei iävtuttâs vuáđuld.</p>



<p>Suomâ Sämitigge já Tiänu kyelituálukuávlu aneh, ete Taažâ virgeomâhái ovdâsteijee láá tovâttâm ráđádâlmij pisánem, tastko sij iä paste miettâđ luosâpiivdon ubâ uccâ meereest Tiänust, iäge sij nuávdit aalmugijkoskâsii merâriehtialmossopâmuš kođostaatâprinsiip.</p>



<p>– Lii oskomettum, maht Taažâ suává Tiänu luosânaalij pivdo jieijâs riddokuávlust siämmást, ko tot váátá luosâpivdo kieldim Tiänust, iätá Tiänu kyelituálukuávlu stiivrâ saavâjođetteijee Mika Aikio.</p>



<p><a href="https://mmm.fi/-/suomelle-valtuuskunta-tenon-kalastussaantoneuvotteluihin">Suomâ staatârääđi asâttij Tiänu pivdonjuolgâdus Suomâ ráđádâllâmairâskode vyesimáánust 2020</a> já adelij ráđádâlmáid kyehti váldu-ulme: Tiänu luosânaalij iäláskittem já sämmilij vuoigâdvuođâi olášume ovdedem. Meid Taažâ haldâttâs ceelhij ovdil ráđádâlmijd ulmen sämmilij vuoigâdvuođâi nanodem.</p>



<p>– Suomâ eennâm- já meccituáluministeriö já eres ministeriöi ovdâsteijeeh láá ráđádâlmijn piäluštâm sämmilij já eres kuálástemvuoigâdvuođâ haldâšeijei vuoigâdvuođâid já almottâm, ete sij iä paste tuhhiittiđ iävtuttum pivdonjuolgâdus, ko tot ličij Suomâ vuáđulaavâ vuástásâš. Lii tuođâi vaidâlittee, ete Taažâ virgeomâhááh oroh vájáldittâm ráđádâlmij vuolgâsoojijd, iätá Suomâ Sämitige II värisaavâjođetteijee Leo Aikio.</p>



<p>Suomâst Sämitigge já Tiänu kyelituálukuávlu kalgeh almottiđ eennâm- já meccituáluministeriö peht staatârááđán kiäsádâtmist já táttuđ iäru mieđettem jieijâs airâsáid Suomâ ráđádâllâmairâskoddeest. Taažâ pele Tiänu kuálástemhaldâttuv stivrâ kieđâvuš ääši uđđâivemáánust.</p>



<h4 class="wp-block-heading" id="h-lasetiaduh">Lasetiäđuh:</h4>



<p>Leo Aikio<br/>II värisaavâjođetteijee<br/>040 621 6505<br/>leo.aikio@samediggi.fi</p>



<p>Mika Aikio<br/>Tiänu kyelituálukuávlu stiivrâ saavâjođetteijee<br/>0400 558 391<br/>micka50@hotmail.com</p>



<p><em>Kove: Hans Pieski</em></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
