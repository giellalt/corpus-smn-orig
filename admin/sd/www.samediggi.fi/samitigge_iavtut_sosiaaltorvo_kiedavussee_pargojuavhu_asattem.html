<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-76319 post-loop-1 post-parity-odd post-entry-last single-big with-slider post-76319 post type-post status-publish format-standard has-post-thumbnail hentry category-sosiaal-ja-tiervasvuota category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/05/30/samitigge-iavtut-sosiaaltorvo-kiedavussee-pargojuavhu-asattem/?lang=an" rel="bookmark" title="Permanent Link: Sämitigge iävtut sosiaaltorvo kieđâvuššee pargojuávhu asâttem">Sämitigge iävtut sosiaaltorvo kieđâvuššee pargojuávhu asâttem			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Sämitigge adelij ciälkkámuš sosiaaltorvouđâsmitmist.  Sämitigge ceelhij ärbivuáválâš iäláttâsâi hárjuttem turviimist , sämmilij kielâlâš vuoigâdvuođâi visásmitmist, sämipárnái, -nuorâi já perrui sajattuv naanoodmist sehe šoŋŋâdâhnubástusân vuáháduumeest. </strong> </p>



<p>Sämitigge iävtut, ete sosiaaltorvokomitea pargo toorjân asâttuvvoo sämmilij sosiaaltorvo kieđâvuššee pargojuávkku.  Lasseen Sämitigge loptee uáinusân táárbu toohâđ sosiaaltorvouđâsmitmist Sämitiggelaavâ 9. ceehi miäldásâš ráđádâlmijd.  </p>



<p>– Sosiaaltorvo uđâsmitmist sämmilijd kalga väldiđ huámmášumán algâaalmugin.  Sämmilij kulttuurärbi já algâaalmugidentiteet ferttee turviđ lahâasâttemist asâttum kenigâsvuođâi já olmoošvuoigâdvuođâorgaanij adelum avžuuttâsâi miäldásávt, iätá Sämitige I värisaavâjođetteijee Anni Koivisto.  </p>



<h4 class="wp-block-heading" id="h-miaradastooham-taarbas-tuarvi-ja-rievtis-tiadu-sammilij-eellimtiilijn"><strong>Miärádâstoohâm taarbâš tuárvi já rievtis tiäđu sämmilij eellimtiilijn</strong> </h4>



<p>Sosiaaltorvouđâsmittem valmâštâllâm kalga vuáđudiđ tuárvi já rievtis tiätun sämmilij eellimtiilijn.  OA ekonomâlâš, sosiaallâš já čuovviittâslâš vuoigâdvuođâi (TSS) sopâmuš koccee komitea avžuuttij Suomâ ive 2021 pyerediđ tiäđunuurrâmvuáháduvâs.  Pyereeb tiäđunuurrâmvuáháduv vievâst ličij máhđulâš tubdâđ juávhuid, moh láá hiäjub sajattuvvâst iärrásij iähtun ko kevttih ekonomâlâš, sosiallâš já čuovviittâslâš vuoigâdvuođâidis.  </p>



<h4 class="wp-block-heading"><strong>Puásuiulmui sajasâšišelaavâ uđâsmittem lii merhâšittee uási sämiperrui sosiaaltorvo</strong> </h4>



<p>Páárnášperrui sosiaaltorvo uđâsmittem vuolgâsaijeen lii párnáá hiätu.  Sämikielâlâš já kulttuurmiäldálâs arâšoddâdem kvaliteet já finnimvuotâ lii kuávdášlâš äšši sämipárnái vuoigâdvuođâi olášuttem tiet.  Sosiaallâš vuoigâlâšvuođâ kalga ovdediđ ärbivuáválâš iäláttâsâi hárjuttee perrui uásild ovdâmerkkân puásuiulmui sajasâšišelahâasâttem uđâsmitmáin.  Sosiaaltorvo oovdedmáin lii máhđulâš ovdediđ suhâpeelij koskâsâš täsiáárvu.  </p>



<p>-Lii tehálâš, ete sosiaaltorvovuáhádâh tuárju oovtâitosâš vaanhimvuođâ meiddei perruin, moin hárjutteh ärbivuáválâš iäláttâsâid.  Peerâhiäđui toimâmvuođâ ferttee tarkkuđ já pyerediđ eereeb iärrás ärbivuáválâš iäláttâsâin tuáimee vanhim uásiáigásâš vaanhimijriijâ heiviittem uásild, Koivisto paahud.  </p>



<h4 class="wp-block-heading">Šoŋŋâdâhnubástusân vuáhudem ferttee väldiđ huámmášumán sosiaaltorvouđâsmitmist </h4>



<p>Sämitigge loptee uáinusân šoŋŋâdâhnubástus vaiguttâsâid sämiaalmugân.  Pirâstiilij já šadolâšvuođâ nubástusah nubásmiteh sämmilij eellimtiilijd já lasetteh paartij riiskâ.  Ärbivuáválâš iäláttâsâi ekonomâlâš kannattitteevuotâ mulsâšuvá jyehi ive ain eenâb nubástuvvee šoŋŋâduv tiet.  </p>



<p><a href="https://dokumentit.solinum.fi/samediggi/download/?d=dokumenttipankki/aloitteet_esitykset_lausunnot_ja_muut/lausunnot/toimikausi_2020-2023/sosiaali_ja_terveys/saamelaisk%C3%A4r%C3%A4jien_lausunto_sosiaaliturvakomitean_v%C3%A4limietinn%C3%B6st%C3%A4_vn_1646_2020_final_taj_ak.pdf" target="_blank" rel="noreferrer noopener">Luuvâ ciälkkámuš tääbbin.</a> </p>



<h4 class="wp-block-heading">Lasetiäđuh:  </h4>



<p>Anni Koivisto  <br/>I värisaavâjođetteijee <br/>040 415 5969 <br/><a href="mailto:anni.koivisto@samediggi.fi" target="_blank" rel="noreferrer noopener">anni.koivisto@samediggi.fi</a> </p>



<p>Kaisa Ruokojärvi <br/>mä. sosiaal- já tiervâsvuođâčällee <br/>040 570 8457 <br/><a href="mailto:kaisa.ruokojarvi@samediggi.fi" target="_blank" rel="noreferrer noopener">kaisa.ruokojarvi@samediggi.fi</a> </p>



<p>Anne Länsman-Magga <br/>sosiaal- já tiervâsvuođâčällee  <br/>040 182 9998 <br/><a href="mailto:anne.lansman-magga@samediggi.fi" target="_blank" rel="noreferrer noopener">anne.lansman-magga@samediggi.fi</a> </p>



<p>Statârääđi asâttij njuhčâmáánust 2020 parlamentaarlâš sosiaaltorvokomitea valmâštâllâđ sosiaaltorvouđâsmittem kyevti ovdâskoddepaje pištee toimâpajan.  Komitea almostitij pargostis <a href="https://stm.fi/documents/1271139/34104054/sosiaaliturvakomitean_v%C3%A4limietint%C3%B6.pdf/f5e783c1-590f-e15b-4d55-5dee06096ea0/sosiaaliturvakomitean_v%C3%A4limietint%C3%B6.pdf?t=1681814707365" target="_blank" rel="noreferrer noopener">koskâselvâttem</a> 16.3.2023.  Komitea iävtuttij kosâselvâttemist tooimâid párnái já perrui sosiaaltorvon, pargonaahcân já pargonavcâttesvuotân lohtâseijee hiäđoid, pargottesvuođâtorvon, oppâmân já tááiđui oovdedmân, aassâm torjuid, áigápuátutorjui, hiätu- já palvâlempálgáid sehe sosiaaltorvo tooimânpieijâmân já digitalisaation. Sämitigge adelij ciälkkámuš 23.5.2023.  </p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
