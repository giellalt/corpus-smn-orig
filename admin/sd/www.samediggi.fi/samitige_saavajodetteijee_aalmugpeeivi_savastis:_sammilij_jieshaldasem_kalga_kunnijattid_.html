<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-73357 post-loop-1 post-parity-odd post-entry-last single-big  post-73357 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/02/06/samitige-saavajodetteijee-aalmugpeeivi-savastis-sammilij-jieshaldasem-kalga-kunnijattid/?lang=an" rel="bookmark" title="Permanent Link: Sämitige saavâjođetteijee aalmugpeeivi savâstis: sämmilij jiešhaldâšem kalga kunnijâttiđ&lt;strong&gt; &lt;/strong&gt;">Sämitige saavâjođetteijee aalmugpeeivi savâstis: sämmilij jiešhaldâšem kalga kunnijâttiđ<strong> </strong>			<span class="post-format-icon minor-meta"/>	</a></h1></header><div class="entry-content" itemprop="text">
<p><strong><strong>Sämitige saavâjođetteijee Tuomas Aslak Juuso koijâd Säämi aalmugpeeivi savâstis aalmugovdâsteijein: leppeđ-uv tij kiärguseh kunnijâttiđ sämmilij vuáđulavâlii jiešhaldâšem já aalmugijkoskâsijd sopâmušâid, tego tij leppeđ mijjân luuvijd iivijd lopedâm?</strong> </strong></p>



<p>Saavâjođetteijee Tuomas Aslak Juuso illood aalmugpeeivi savâstis valjâpaje maaŋgâi tehálij uulmij olášutmist. Sun paajeed oovdân ovdâmerkkân ráđádâlmijn luhostume luándusuojâlemlaavâ já šoŋŋâdâhlaavâ uđâsmitmijn. </p>



<p>– Mun lam tuođâi tuđâvâš toos, ete lahâuđâsmitmijn torvejeh mii ärbivuáválijd iäláttâsâid já kulttuur, já toos lasseen mii äššitubdâmuš váldoo puátteevuođâst huámmášumán ovdiist pyerebeht sämmilii šoŋŋâdâhrääđi pargo peht, saavâjođetteijee Juuso paahud.  </p>



<p>Sun paajeed meid Sämitige budjetist oovdân ilosmittee já huolâstuttee aašijd. – Mij finnijm budjetân lasattâs toimâhináidân naanoodmân, já meid kulttuurmeriruutân poođij pajedem. Tai vievâst mij pastep ovdiist pyerebeht ovdediđ jieččân vuoigâdvuođâ já kulttuur sierâ suorgijn. Nube tááhust sämikulttuurkuávdái ruttâdem hástuseh láá ain čuávdihánnáá, muštâl saavâjođetteijee Juuso. </p>



<p>Toos lasseen saavâjođetteijee koijâd savâstis aalmugovdâsteijein, ete ááiguh-uv sij kunnijâttiđ sämmilij virgálij ovdâstemorgaanij tuhhiittem sämitiggelahâiävtuttâs. Sun muštoot sii meid riehtistaatâ tárbulâšvuođâst. – Riehtistaatâ ij tarbâšuu tuš tain tiilijn, main vuoigâdvuođâi tähidem lii älkkee, väivittem já soovâdlâš, peic ton tuođâlii vyeimi keččâluvvoo talle, ko čuávdusijd kalga toohâđ, veikâ toh iä lekken puohâi mielâ mield, sun huámmášut. </p>



<p>Saavâjođetteijee kijttá aalmugpeeivi meid staatârääđi jesânijd oovtâstpargoost sämiaašijn taan valjâpaajeest.  </p>



<p>– Mun halijdâm kijtteđ eromâšávt uáiviminister Sanna Marin sehe riehtiminister Anna-Maja Henriksson, sehe meid eres ministerijd, kiäiguin mij lep teivâdâm já porgâm šiev oovtâstpargo, tego Li Andersson, Pekka Haavisto, Emma Kari, Krista Mikkonen já Maria Ohisalo, saavâjođetteijee Juuso iätá.  </p>



<ul>
<li><a href="https://dokumentit.solinum.fi/samediggi/download/?d=dokumenttipankki/puheet/toimikausi_2020-2023/taj_puhe_060223.pdf">Luuvâ Sämitige saavâjođetteijee Tuomas Aslak Juuso aalmugpeeivi saavâ tääbbin</a>. </li>



<li><a href="https://youtu.be/n9VnHDV8Qpg">Keejâ video Sämitige saavâjođetteijee Tuomas Aslak Juuso aalmugpeeivi saavâst tääbbin</a>. </li>
</ul>



<h4 class="wp-block-heading" id="h-lasetiaduh"><strong>Lasetiäđuh:</strong> </h4>



<p>Tuomas Aslak Juuso <br/>Saavâjođetteijee  <br/>040 687 3394 <br/><a href="mailto:tuomas.juuso@samediggi.fi%E2%80%AF" target="_blank" rel="noreferrer noopener">tuomas.juuso@samediggi.fi</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
