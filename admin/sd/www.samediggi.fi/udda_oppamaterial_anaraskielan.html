<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-47754 post-loop-1 post-parity-odd post-entry-last single-big  post-47754 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/09/02/udda-oppamaterial-anaraskielan/?lang=an" rel="bookmark" title="Permanent Link: Uđđâ oppâmaterial anarâškielân">Uđđâ oppâmaterial anarâškielân			<span class="post-format-icon minor-meta"/>	</a></h1></header><div class="entry-content" itemprop="text"><p/>
<p>Anarâškielâ vuáđuškovlâmáttááttâsân láá almostum uđđâ oppâmaterialeh. Uđđâ materialeh láá almostum sehe eenikielâ- ete viereskielâmáttááttâsân. Materialijd lává hammim oppâmateriaal kesipargee Anne Seipiharju já vuávájeijee Miina Seurujärvi.</p>
<p>Eenikielâ Virkkuuvääri-ráiđu lii tievâsmittum nube luoka kuldâlempitáigijn, niäljád luoka uáppee tekstâkiirjijn já viiđâd luoka digihárjuttâsâigijn. Viereskielâ Hitruu-rááiđun láá valmâštum lasematerialeh: Hitruus sánádâh digihárjuttâsah, Hitruus kielâoppâ já sánádâh pdf-siijđoh printtim várás sehe Hitruu 1, 2, 3 já 4 digimaterial sánáduv hárjuttâllâm várás.</p>
<h5>Virkkuuvääri 2 kuldâlempitáh <a href="https://www.samediggi.fi/tuote/virkkuuvaari-luuhamkirje-cohca-kuldalempitah/?lang=an">čohčâ</a> já <a href="https://www.samediggi.fi/tuote/virkkuuvaari-2-luuhamkirje-kidda-kuldalempitah/?lang=an">kiđđâ</a></h5>
<p>Kuldâlempitáh láá uási Virkkuuvääri 2 -kirje mainâsijn. Sehe digimaterialist et eidusâš kirjeest láá kuldâlempitái koveh já siskáldâskoččâmušah. <a href="https://www.samediggi.fi/tuote/virkkuuvaari-luuhamkirje-cohca-kuldalempitah/?lang=an">Čohcâkirje</a> teevstâid loheh Heli Huovinen, Ritva Kangasniemi já Hannu Kangasniemi. <a href="https://www.samediggi.fi/tuote/virkkuuvaari-2-luuhamkirje-kidda-kuldalempitah/?lang=an">Kiđđâkirje</a> lohheeh láá Martta Alajärvi já Jussa Seurujärvi. Mainâsijd lii čáállám Petter Morottaja.</p>
<h5><a href="https://www.samediggi.fi/tuote/virkkuuvaari-4/?lang=an">Virkkuuvääri 4 eenikielâ já kirjálâšvuotâ -kirje</a></h5>
<p><a href="https://www.samediggi.fi/tuote/virkkuuvaari-4/?lang=an">Niäljád luoka eenikielâ já kirjálâšvuođâ máttááttâsân uáivildum kirje</a> vuáđđun lii Otava Kipinä 4 material. Virkkuuvääri-kirje jotkâmainâsijd lii čáállám Petter Morottaja. Eres rähteeh láá Miina Seurujärvi já Mika Kolehmainen (kuvvim já tuáijim).</p>
<h5><a href="https://www.samediggi.fi/tuote/virkkuuvaari-5-digiharjuttasah/?lang=an">Virkkuuvääri 5 digihárjuttâsah</a></h5>
<p>Viiđâd luoka material vuossâmuš uási láá digihárjuttâsah. <a href="https://www.samediggi.fi/tuote/virkkuuvaari-5-digiharjuttasah/?lang=an">Materialist</a> láá uánehis máttááttâsteevstah já toid labdâšeijee hárjuttâsah sehe válduseh kirjálâšvuođâst. Hárjuttâsâi rähtim vuáđđun láá Otava Kipinä 5 hárjuttâsah já taid lii anarâškielân já kulttuurân heiviittâm Henna Aikio. Digihárjuttâsâid lii ráhtám Miina Seurujärvi.</p>
<h5><a href="https://www.samediggi.fi/tuote/hitruus-sanadah-digiharjuttasah/?lang=an">Hitruus sánádâh digihárjuttâsah</a></h5>
<p><a href="https://www.samediggi.fi/tuote/hitruus-sanadah-digiharjuttasah/?lang=an">Hitruus sánádâh digihárjuttâsah</a> -material lii paarâ <a href="https://www.samediggi.fi/tuote/hitruus-kielaoppa-digiharjuttasah/?lang=an">Hitruus kielâoppâ digihárjuttâsah</a> -materialin. Digihárjuttâsâin puáhtá máttááttâllâđ meid saanij jienâdem, luuhâm já čäällim lasseen. Siämmáá material puáhtá kevttiđ pävirháámist ko printtee Hitruus kielâoppâ já sánádâh pdf-siijđoh printtim várás -material. Digimaterialijn láá lasematerialeh (muštokoortah já biŋŋovuáđuh printtim várás sehe liiŋkah quizlet-hárjuttâssáid), moh iä lah pävirmaterialist.</p>
<h5><a href="https://www.samediggi.fi/tuote/hitruus-sanadah-pdf-siijdoh/?lang=an">Hitruus kielâoppâ já sánádâh pdf-siijđoh printtim várás</a></h5>
<p>Hitruus kielâoppâ já sánádâh -material tievâsmit Hitruu-rááiđu sierânâs kielâopâlâš já sánádâh hárjuttâsâigijn. Material lii uáivildum vuáđuškoovlâ 3-6 luokkaid. Material puáhtá kevttiđ pävirhäämist (<a href="https://www.samediggi.fi/tuote/hitruus-sanadah-pdf-siijdoh/?lang=an">pdf-siijđoh printtim várás</a>) teikkâ digihäämist (<a href="https://www.samediggi.fi/tuote/hitruus-kielaoppa-digiharjuttasah/?lang=an">Hitruus kielâoppâ digihárjuttâsah</a> já <a href="https://www.samediggi.fi/tuote/hitruus-sanadah-digiharjuttasah/?lang=an">Hitruus sánádâh digihárjuttâsah</a>). Material lává ráhtám Miina Seurujärvi já Petter Morottaja, koveh Riitta Ahonen.</p>
<h5><a href="https://www.samediggi.fi/tuote/hitruu-1-aahu-kuuvl-digimateriaali/?lang=an">Hitruu 1</a> já <a href="https://www.samediggi.fi/tuote/hitruu-2-pennuuseibi-digimaterial/?lang=an">2 digimaterialeh</a></h5>
<p><a href="https://www.samediggi.fi/tuote/hitruu-1-aahu-kuuvl-digimateriaali/?lang=an">Hitruu 1</a> já<a href="https://www.samediggi.fi/tuote/hitruu-2-pennuuseibi-digimaterial/?lang=an"> 2 digimaterialijn</a> puáhtá luuhâđ já kuldâlid Hitruu 1 já 2 kiirjij teevstâid sehe hárjuttâllâđ kuuvij sánáduv. Hitruu-rááiđu lii čáállám Teija Linnanmäki já kuvvim Riitta Ahonen. Digimaterial lii ráhtám Anne Seipiharju já sun meid lohá kuuvij saanijd materialist.</p>
<h5><a href="https://www.samediggi.fi/tuote/hitruu-3-skipareh-2/?lang=an">Hitruu 3</a> já <a href="https://www.samediggi.fi/tuote/hitruu-4-samieennam/?lang=an">4 digimaterialeh</a></h5>
<p><a href="https://www.samediggi.fi/tuote/hitruu-3-skipareh-2/?lang=an">Hitruu 3</a> já <a href="https://www.samediggi.fi/tuote/hitruu-4-samieennam/?lang=an">4 digimaterialijn</a> puáhtá luuhâđ Hitruu 3 já 4 kiirjij teevstâid sehe hárjuttâllâđ kuuvij sánáduv. Hitruu-rááiđu lii čáállám Teija Linnanmäki já kuvvim Riitta Ahonen. Digimaterial lii ráhtám Anne Seipiharju já sun meid lohá kuuvij saanijd materialist.</p>
<h5>Lasetiäđuh:</h5>
<p>oppâmateriaalčällee Hannu Kangasniemi, 010 839 3115 / 050 364 1385, hannu.kangasniemi(at)samediggi.fi</p>
<p>anaraškielâ oppâmaterialvuávájeijee Miina Seurujärvi, 010 839 3193 / 050 344 0504, miina.seurujarvi(at)samediggi.fi</p>
<p><a href="https://www.samediggi.fi/oppamateriaaleh/?lang=an">Sämitige oppâmateriaaleh</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
