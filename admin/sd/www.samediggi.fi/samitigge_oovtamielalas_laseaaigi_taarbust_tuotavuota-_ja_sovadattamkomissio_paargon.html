<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-54050 post-loop-1 post-parity-odd post-entry-last single-big with-slider post-54050 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/02/22/samitigge-oovtamielalas-laseaaigi-taarbust-tuotavuota-ja-sovadattamkomissio-paargon/?lang=an" rel="bookmark" title="Permanent Link: Sämitigge oovtâmielâlâš laseääigi táárbust tuotâvuotâ- já sovâdâttâmkomissio paargon">Sämitigge oovtâmielâlâš laseääigi táárbust tuotâvuotâ- já sovâdâttâmkomissio paargon			<span class="post-format-icon minor-meta"/>	</a></h1></header><div class="entry-content" itemprop="text">
<p>Sämitige čuákkim savâstâlâi laseääigi táárbust tuotâvuotâ- já sovâdâttâmkomissio paargon. Čuákkim ooinij, ete laseäigi lii tárbulâš ive 2023 loopâ räi. Algâalgâlâš mandaat mield raapoort kolgâččij luovâttiđ skammâmáánust 2022. Sämitigge meridij ääšist ive vuossâmuš čuákkimist 18. kuovâmáánu 2021.</p>



<p>– Komissio pargo algâttem lii ájánâm, já mij kolgâp visásmittiđ, ete liijgás čovgâ äigitavlu ij puáđi eestân tergâdis pargo olášutmân, iätá Sämitige I värisaavâjođetteijee Anni Koivisto laseääigi táárbust.</p>



<p>Sämitigge kieđâvušâi čuákkimist lasseen staatârääđi iävtuttâs tuotâvuotâ- já sovâdâttâmkomissio jesânin. Čuákkim kieđâvušâi ääši ij-almolâš äššin, tastko ääši kieđâvuššâm lii vala koskân. Nuorttâlij sijdâčuákkimeh kieđâvuššii ääši 20.-21.2.2021, mon maŋa Sämitigge, Nuorttâlij sijdâčuákkim ja staatârääđi juátkih komissio jesânij oohtânheiviittem.</p>



<h4 class="wp-block-heading" id="h-s-mitige-mu-t-lus-staat-r-n-ivveest-2020"><strong>Sämitige muštâlus staatârááđán ivveest 2020</strong></h4>



<p>Ive 2020 oles Sämitige tooimân vaiguttij koronaviruspandemia já ton tovâttem spiekâstâhtile. Sämitigge viigâi ain ovdediđ ovtâspargo já tiätusirdem Suomâ staatâ suundán. Tárguttâs várás Sämitigge joođhij ovdâskoddepiäláduvâi já Sämitige oovtâstpargo-orgaan pargo. Lasseen Sämitige já sierâ ministeriöi koskâsâš ovtâspargo ovdedui sämiaašij ráđádâllâmpeeivij ohtâvuođâst savâstâlmij sehe njuolgâ ráđádâlmij peht.</p>



<p>Resursij vänivuotâ hiäjusmitij ain Sämitige tooimâ já vaiguttemmáhđulâšvuođâid. Tiervâsvuotâhuolâttâs lii ive 2020 tiervâsvuotâtarkkumciälkkámušâin pivdám, ete Sämitigge kiddee huámmášume pargonuáđi keeppidmân.</p>



<p>Sämitigge ráhtá jyehi ive staatârááđán haldâttâs muštâlus rähtim várás muštâlus tast, ete mii merhâšitteid lii tábáhtum eromâšávt sämmiláid kyeskee aašij ovdánmist.</p>



<p><a href="https://dokumentit.solinum.fi/samediggi/download/?d=Dokumenttipankki/Kertomukset,%20ohjelmat%20ja%20suunnitelmat/Kertomukset/Kertomukset%20valtioneuvostolle/Saamelaisk%C3%A4r%C3%A4j%C3%A4lain%207%C2%A7%20kertomus%20vuodelta%202020.pdf">Luuvâ Sämitige muštâlus staatârááđán ivveest 2020</a> (suomâkielân)</p>



<h4 class="wp-block-heading" id="h-pargovieh-pooliitl-ohjelm-stivree-s-mitige-pargovieh-hald-ttuv"><strong>Pargoviehâpooliitlâš ohjelm stivree Sämitige pargoviehâhaldâttuv</strong></h4>



<p>Sämitige pargoviehâpooliitlii ohjelmáin ovdedeh pargosiärvus pyereestvaijeem, mättim já uásálistemmáhđulâšvuođâid sehe ovdedeh pargosiärvus, hovdâ- já pargosiärvustááiđuid sämmilâškulttuurân tehálij áárvui miäldásávt.<strong/></p>



<p><a href="https://dokumentit.solinum.fi/samediggi/download/?d=Dokumenttipankki/Kertomukset,%20ohjelmat%20ja%20suunnitelmat/Ohjelmat/SaK%C3%A4n%20henkil%C3%B6st%C3%B6poliittinen%20ohjelma/Saka_Hepo2020-2023_18022021.pdf">Luuvâ Sämitige pargoviehâpooliitlâš ohjelm vaaljâpajan 2020-2023</a> (suomâkielân)</p>



<h4 class="wp-block-heading" id="h-s-mi-kiel-k-ldee-anar-kiel-kiel-ju-hus-n-anna-morottaja-j-hannu-kangasniemi"><strong>Säämi Kielâkäldee anarâškielâ kielâjuáhusân Anna Morottaja já Hannu Kangasniemi</strong></h4>



<p>Sämitige čuákkim iävtut anarâškielâ kielâjuáhusân toimâpajan 2020-2023 Anna Morottaja já Hannu Kangasniemi. Kielâjuáhusân ovdil väljejum kyehti jeessân lává almottâm, ete suoi luoppâv kielâjuáhus jeessânvuođâst.</p>



<p>Kielâjuáhuseh tuáimih Säämi Kielâkäldee ohtâvuođâst já adeleh avžuuttâsâid sämikielâi kiävtun lohtâseijee aašijn, tego normimist já uđđâ terminologiast. Säämi Parlamentaarlâš Rääđi noomât lopâlávt jesânijd kielâjuáhusáid.</p>



<h4 class="wp-block-heading" id="h-laseti-uh"><strong>Lasetiäđuh:</strong></h4>



<p>Saavâjođetteijee Tuomas Aslak Juuso, 040 687 3394, tuomas.juuso(at)samediggi.fi</p>



<p>I värisaavâjođetteijee Anni Koivisto, 040 415 5969, anni.koivisto(at)samediggi.fi</p>



<p>Viestâdemčällee Johanna Alatorvinen, 010 839 3140 / 040 663 4493, johanna.alatorvinen(at)samediggi.fi</p>



<p>Saavâjođetteijee išedeijee Laura Olsén-Ljetoff, 010 839 3190 / 040 617 5113, laura.olsen-ljetoff(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
