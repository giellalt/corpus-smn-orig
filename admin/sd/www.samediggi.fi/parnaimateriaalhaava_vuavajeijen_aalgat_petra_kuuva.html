<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-20444 post-loop-1 post-parity-odd post-entry-last single-big  post-20444 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/01/03/parnaimateriaalhaava-vuavajeijen-aalgat-petra-kuuva/?lang=an" rel="bookmark" title="Permanent Link: Párnáimateriaalhaavâ vuávájeijen aalgât Petra Kuuva">Párnáimateriaalhaavâ vuávájeijen aalgât Petra Kuuva			<span class="post-format-icon minor-meta"/>	</a></h1></header><div class="entry-content" itemprop="text"><p>Máttááttâs- já kulttuurministeriö lii mieđettâm Sämitiigán 125 500 € stuárusii hahâtorjuu sämikielâlii párnáimateriaal ovdedem várás. Haavâst lii tárguttâs pyevtittiđ vuálá škovlâahasáid párnáid hiäivulii digi- já spellâmateriaal kuulmâ sämikielân. Návt viggeh tuárjuđ arâšoddâdemohtâduvâid já perruid sämikielâ já sämikulttuur sirdemist já naanoodmist sehe olášuttiđ sämipárnái ovtviärdásii vuoigâdvuođâ navdâšiđ maaŋgâpiälásii párnáikulttuurist jieijâs kielân ja jieijâs kulttuur vuáđuld.</p>
<p/>
<p>“Taat lii pyeri máhđulâšvuotâ peessâđ olášuttiđ ideaid, maid kuhes hárjánem párnái maailmist lii šoddâdâm”, illood Petra. “Ulmen lii rähtiđ sämikielân aaibâs uđđâ materiaal, mii lii eidu tääl párnái juávhust äigikyevdil já piivnoh. Mielâstubbooht lep párnáikulttuur rähten oovtâ läävhi ovdiibeln ko maajeeld!” Petra ana, ete lii tergâd väldiđ haahân fáárun meid syergi pyeremus äššitobdeid ađai párnáid.</p>
<p>Sämikielâlii párnáimateriaalhaavâ ruttâdem lii uási jyehi ive juohhum sämmilij kulttuur- já kielâpiervâltooimâ torjust, mii luovânij eres kiävtun ko kielâpiervâlij toimâpaje muttui. Koččâmušâst lii tuáistáážân kerdiluándulâš haahâ, mii pištá porgemáánu 2019 loopâ räi. Haavâst västid Sämitige sämikielâ toimâttâh.</p>
<p> </p>
<h5>Lasetiäđuh:</h5>
<p>Kielâtorvočällee Anne Kirste Aikio, <a href="mailto:anne-kirste.aikio@samediggi.fi">anne-kirste.aikio(at)samediggi.fi</a> / 010 839 3124</p>
<p>Hahâvuávájeijee Petra Kuuva, <a href="mailto:petra.kuuva@samediggi.fi">petra.kuuva(at)samediggi.fi</a> / 010 839 3128</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
