<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-34023 post-loop-1 post-parity-odd post-entry-last single-big  post-34023 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/08/20/samitige-valjalavdikodde-kuoddalij-ahr-kho-puastumiaradasain/?lang=an" rel="bookmark" title="Permanent Link: Sämitige valjâlävdikodde kuoddâlij AHR (KHO) puástumiärádâsâin">Sämitige valjâlävdikodde kuoddâlij AHR (KHO) puástumiärádâsâin			<span class="post-format-icon minor-meta"/>	</a></h1></header><div class="entry-content" itemprop="text"><p>Sämitige valjâlävdikodde lii toohâm kuoddâlem alemuu haldâttâhrievti 16 miärádâsâst, moiguin valjâlävdikode syeinimáánust toohâm jiešvuoigimeh lijjii komettum. Kuoddâlem lii tohhum AHR:n haldâttâhlaavâkevttimlaavâ miäldásâš paijeelmiärálâš nubástusuuccâmvyehhin.</p>
<p>AHR lâi čuávdám jiešvuoigimijn tohhum väidimijd tienuuvt, et tot luávkkái vuoigâlii riehtijotteem vuáđuprinsiipijd, kulâhánnáá ollágin väidim keežild valjâlävdikode tâi sämitige. Taan monâttâllâmfeeilâ tiet AHR miärádâsâin láá puástusiskáldâsah, ko tain láá nabdam, ete AHR puáris sämitige valjâluvâttâlmân kyeskee čuávduseh čonâččii ive 2019 valjâluvâttâllâm háárán, peerusthánnáá OA olmoošvuoigâdvuotâkomitea kuovâmáánust 2019 adelem čuávdusijn.</p>
<p>”Sämmilij tááhust návt merhâšittee ääšist AHR ličij kolgâm veltihánnáá kuullâđ valjâlävdikode”, iätá valjâlävdikode saavâjođetteijee Janne Näkkäläjärvi.</p>
<p>Olmoošvuoigâdvuotâkomitea adelem čuávdusijn lii pahudum, et AHR tooleeb čuávduseh luávkkájeh sämmilij olmoošvuoigâdvuođâid já et Suomâ staatâ lii kenigâs huolâttiđ tast, et siämmáálágán luávkkámeh iä kiärdu 2019 vaaljâin. Vuáđulaavâ 22 § miäldásávt tot kenigâsvuotâ ij kuoskâ tuše lahâasâtteijei peic meid AHR:n já sämitige valjâlävdikoodán.</p>
<h5><strong>Lasetiäđuh</strong></h5>
<p>Sämitige valjâlävdikode saavâjođetteijee Janne Näkkäläjärvi, p. 010 839 3190, janne.nakkalajarvi(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
