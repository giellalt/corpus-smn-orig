<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-34759 post-loop-1 post-parity-odd post-entry-last single-big  post-34759 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/09/11/samitigij-ohtsii-kielakonferens-ohjelm-lii-almostittum-ja-almottattam-lii-lekkum/?lang=an" rel="bookmark" title="Permanent Link: Sämitigij ohtsii kielâkonferens ohjelm lii almostittum já almottâttâm lii lekkum">Sämitigij ohtsii kielâkonferens ohjelm lii almostittum já almottâttâm lii lekkum			<span class="post-format-icon minor-meta"/>	</a></h1></header><div class="entry-content" itemprop="text"><p>Sämitigeh uárnejeh oovtâst 9.-10.10.2019 kielâseminaar Anarist eromâšávt ulmuid, kiäh pargeh sämikielâiguin: jurgâleijeid, tulháid tâi eres kielâpargeid. Seminaar uárnejuvvoo Taažâ, Ruotâ já Suomâ Sämitigij já Säämi Kielâkäldee (Sámi Giellagáldu) ohtsâšpargon. Seminaar kulá OA algâaalmugkielâi ive huámmášumán väldimân Sämitige uásild.</p>
<p>Seminaarist mij peessâp kuullâđ luvâldâlmijd já savâstâlmijd vijđáht jurgâleijei, tuulhâi já eres kielâpargei syergist. Seminaarohjelm válduluvâldâllen tuáimá Oulu ollâopâttuv sämikielâ professor <strong>Jussi Ylikoski</strong>, kote tuálá luvâlduv: <em>Sámegiela eallin, dat lea biekka ja cizáža: </em>eres kielâi vaikuttâs sämikieláid. Fáddá lii äigikyevdilis eromâšávt sämmilij kielâoovtâstpargo, jurgâlem- já eres kielâpargo tááhust.</p>
<p>Seminaarist lii meid máhđulâšvuotâ uápásmuđ teknisáid čuávdusáid, moh láá ovdedum sämikielâi toorjân. Romssa ollâopâttuv <strong>Giellatekno</strong> oovdânpuáhtá sahâvuárustis jurgâlemniävuid já eres teknisijd čuávdusijd, moh láá ävkkin kielâiguin pargee ulmuid. Feerimsahâvuáru fáádást tuálá jurgâleijee <strong>Anne-Márjá Guttorm Graven</strong>, kote lii kiävttám ei. jurgâlemmušto pargostis. Seminaarist mij kuullâp meid kielâpargei aargâst: nuorttâsämikielâ jurgâleijee <strong>Merja Fofonoff </strong>muštâl, ete maggaar lii porgâđ kielâpargen eromâšávt uhkevuálásii nuorttâlâškieláin ”ko säänih iä pijssáá”, ko vuod rap-artist <strong>Ailu Valle</strong> muštâl, ete maht šaddeh sämikielâliih rap-teevstah. Aanaarsämikielâ miänástusmainâs kielâiäláskittempargoost muštâl toimâtteijee-niävttár <strong>Heli Huovinen</strong>.  Jis tun vuod lah eenâb perustum kielâtipšom koččâmušâin, te puáđi kuldâliđ Oulu ollâopâttuv sämikielâ máttáátteijee <strong>Kaarina Vuolab-Lohi </strong>luvâlduv sämikielâi sajehaamij kiävtust.</p>
<p>Taat lii tuše uási oles vijđes ohjelmist, maid Taažâ, Ruotâ já Suomâ sämitigeh láá halijdâm faallâđ já mij povdip-uv iloin puoh sämikielâin perustum ulmuid kielâseminaarân 9.- 10.10.2019 Anarân.</p>
<blockquote><p><strong>Seminaar oles ohjelm lii <a href="https://www.samediggi.fi/wp-content/uploads/2019/09/Kielaseminaar-ohjelm.pdf">tääbbin</a>.</strong></p></blockquote>
<p>Seminaarist lii tulkkum tave-, aanaar-, nuorttâ-, maadâ- já juulevsämikielân.</p>
<p>Jis tun ááiguh puáttiđ Ruotâbeln, te vääldi ohtâvuođâ <a href="mailto:miliana.baer@sametinget.se">miliana.baer(at)sametinget.se</a>. Ruotâ sämitigge lii orniimin ohtsâšsáátu.</p>
<blockquote><p><strong>Seminaarân almottâttâm <a href="https://www.webropolsurveys.com/S/09CE575572DB3CD1.par">tääbbin.</a></strong></p></blockquote>
<h5>Lasetiäđuh:</h5>
<p><em>Anne Kirste Aikio, </em><a href="mailto:anne-kirste.aikio@samediggi.fi"><em>anne-kirste.aikio(at)samediggi.fi</em></a><em>,. +358 40 7075626</em></p>
<p><em>Marie Louise Allas, </em><a href="mailto:marielouise.allas@sametinget.se"><em>marielouise.allas(at)sametinget.se</em></a><em>, +46 70-367 46 82</em></p>
<p><em>Mikkel Rasmus Logje, </em><a href="mailto:mikkel.rasmus.logje@samediggi.no"><em>mikkel.rasmus.logje(at)samediggi.no</em></a><em>, +47 412 65 375</em></p>
<p/>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
