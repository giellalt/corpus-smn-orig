<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-21174 post-loop-1 post-parity-odd post-entry-last single-big with-slider post-21174 post type-post status-publish format-standard has-post-thumbnail hentry category-nuorah category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/01/17/skovlakolliistalmijd-puahta-taal-tiilad-kiidan-2019/?lang=an" rel="bookmark" title="Permanent Link: Škovlâkolliistâlmijd puáhtá tääl tiiláđ kiiđân 2019">Škovlâkolliistâlmijd puáhtá tääl tiiláđ kiiđân 2019			<span class="post-format-icon minor-meta"/>	</a></h1></header><div class="entry-content" itemprop="text"><p><a href="https://www.samediggi.fi/toima/nuorah/?lang=an">Sämitige nuorâirääđi</a> já <a href="https://www.nuortenakatemia.fi/">Nuorâi Akatemia</a> ohtsâšhaahâ <a href="https://www.samediggi.fi/dihtosis-haaha/?lang=an">Dihtosis</a> lii škovlim ohtsis 12 škovlâkyessid, kiäid puáhtá tiiláđ škovláid muštâliđ ášálii tiäđu sämmilâšvuođâst. Kolliistâlmijd puáhtá tiiláđ 1.2.-31.5.2019 koskâsii ááigán.</p>
<p>Kolliistâlmijd puáhtá tiiláđ uáivikaavpugkuávlun, Tuurkun, Tamperen, Jyväskylän, Oulun, Ruávinjaargân sehe Suáđigilán já ton aldakuávlun. Tot, mon kuhháá kolliistâllâm pištá, meriduvvoo oppâlájádâs oppâtiijmij kukkoduv mield. Oppâtijmeest lii uánihis info-uási sehe toimâliih hárjuttâsah. Tiijmij ääigi uáppeeh peesih vuáijuđ fáádán oovtâst porgâmáin, savâstâlmáin já suogârdâlmáin. Kolliistâllâm lii oppâlájádâsân nuuvtá.</p>
<p>Jis tuu oppâlájádâs päikkikodde lii eres saajeest ko ovdil mainâšum soojijn tâi tuu uáppeeh láá eres luokkatääsist ko paješkoovlâst, te mij faallâp tijjân máttááttâs toorjân sämmilâšfáádáid siskeldeijee vyehikorttâpaakâ. Korttâpaakâst lii info-uási sehe 18 toimâlâš hárjuttâssâd, moi vievâst lii älkkee vuáijuđ fáádán. Vyehikorttâpaakâ puáhtá oppâlájádâsâin anneeđ ävkkin sämmilij aalmugpeeivi (6.2.) áávvudmist. Korttâpakkâ lii nuuvtá.</p>
<p>Dihtosis-haahâ lii Sämitige nuorâirääđi já Nuorâi Akatemia ohtsâšhaahâ, mon ulmen lii lasettiđ válduaalmugân kullee nuorâi tiäđulâšvuođâ sämmilijn já sämikulttuurist. Máttááttâs- já kulttuurministeriö ruttâd haavâ.</p>
<p>Tiiláá škovlâkolliistâllâm tâi vyehikorttâpaakâ tuu oppâlájádâsân: <a href="http://www.nuortenakatemia.fi/kouluvierailulomakkeet/">www.nuortenakatemia.fi/kouluvierailulomakkeet/</a></p>
<h5>Lasetiäđuh:</h5>
<p>Proojeektpargee, Sämitigge, Minna Lehtola 040 650 3620 minna.lehtola(a)samediggi.fi</p>
<p>Proojeektkoordinaattor, Nuorâi Akatemia, Ulla Saalasti 040 567 4203, ulla.saalasti(at)nuortenakatemia.fi</p>
<p> </p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
