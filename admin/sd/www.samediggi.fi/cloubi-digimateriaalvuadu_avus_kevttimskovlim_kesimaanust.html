<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-57578 post-loop-1 post-parity-odd post-entry-last single-big  post-57578 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/06/03/cloubi-digimateriaalvuadu-avus-kevttimskovlim-kesimaanust/?lang=an" rel="bookmark" title="Permanent Link: Cloubi-digimateriaalvuáđu ávus kevttimškovlim kesimáánust">Cloubi-digimateriaalvuáđu ávus kevttimškovlim kesimáánust			<span class="post-format-icon minor-meta"/>	</a></h1></header><div class="entry-content" itemprop="text">
<p><strong><strong>Sämitigge já Arktisâš pedagogiik II -haahâ orniv Cloubi-digimateriaalvuáđu kevttimškovlim kesimáánu ääigi. Škovlim lii áávus puoh digimateriaal rähtimist kiddiistum paijeel 15-ihásáid.</strong></strong></p>



<p>Cloubi lii tááláš oppâmateriaalvuáđu, mon kevttih eres lasseen oppâmateriaalkuástideijeeh. Sämikielâlii máttááttâs várás Cloubin lii puovtâdum ovdâmerkkân historjá já ohtsâškoddeoopâ Forum-materiaal já eenikielâ Virkkuuvääri-särji. Ávus digimateriaalijd puáhtá uápásmuđ täst <a href="https://www.samediggi.fi/tuote-osasto/avoimet-digimateriaalit/">Avoimet digimateriaalit</a>. </p>



<h4 class="wp-block-heading" id="h-kovliim-in-kej-st-h-pu-tteevuot-n"><strong>Škovliimáin kejâstâh puátteevuotân</strong></h4>



<p>Škovlim lii šiev tilálâšvuotâ uápásmuđ digimateriaal puovtâdmân já finniđ feerim digimateriaal rähtimist.</p>



<p>– Škovlim addel máhđulâšvuođâ keččâliđ, magarin digimateriaal rähtim tobdoo já ličij-uvks tast máhđulávt ävkki nuoráid puátteevuođâst. Mij halijdep faallâđ meid mielâkiddiivâš porgâm kiäsán. Uásálisteeh pyehtih keččâliđ vuáđu máhđulâšvuođâid já rähtiđ jieijâs materiaalijd veikkâ ubâ keesi, iätá Sämitige oppâmateriaalčällee Piäkkáá Heeihâ Petra.</p>



<h4 class="wp-block-heading" id="h-kovlim-leeh-st-m-h-ul-vuo-id-s-mikiel-lii-opp-materiaalpargon"><strong>Škovlim leehâst máhđulâšvuođâid sämikielâlii oppâmateriaalpargon</strong></h4>



<p>Sämitige škovlim- já oppâmateriaaltoimâttâh puovtâd ain eenâb já eenâb digitaallii oppâmateriaal. Sämitigge tuáivu, et sämikielâlii oppâmateriaalpargon finnip lase rähteid. Digitaallii mättim lasseen oppâmateriaalpuovtâdem taarbâš eres lasseen kovesárgoid já teevstâi lohheid.</p>



<p>Uásálistem škovliimân já Cloubist toimâm luhostuvá šievnáálá táválii tiäturáin já pyeri internet-ohtâvuođáin. Cloubi-pirrâdâh tuáimá laađđâmist, ađai tom ij taarbâš luođiđ jieijâs tiätturân. Táválâš puállupeevdijn já säpligáin piergee pyereest.</p>



<p>Škovlim lii suomâkielân Google Hangout-heiviittâs peht čuávuvávt:</p>



<ul><li>Škovlim 1: 14.6.2021 tme 14:00 – 16:00 </li><li>Škovlim 2: 21.6.2021 tme 14:00 – 16:00 </li><li>Škovlim 3: 28.6.2021 tme 14:00 – 16:00 </li><li>Oovdânpyehtim: 09.8.2021 tme 14:00 – 16:00. </li></ul>



<p>Oovdânpyehtim maŋa materiaaleh almostuveh Cloubist ávus digimateriaalin rähtei luvvijn.</p>



<p>Almottât jieijâd škovliimân 10.6.2021 räi Webropol-luámáttuv peht: <a href="https://link.webropolsurveys.com/S/DDD1F784299E0043">https://link.webropolsurveys.com/S/DDD1F784299E0043</a></p>



<h4 class="wp-block-heading" id="h-laseti-uh"><strong>Lasetiäđuh:</strong></h4>



<p>Petra Kuuva<br/>Oppâmateriaalčällee<br/>040 677 22 75<br/><a href="mailto:petra.kuuva@samediggi.fi">petra.kuuva@samediggi.fi</a><br/>Sämitigge</p>



<p>Unni Länsman<br/>Proojeekthovdâ, Arktisâš pedagogiik II -haahâ<br/>050 502 1357<br/><a href="mailto:unni.lansman@sogsakk.fi">unni.lansman@sogsakk.fi</a><br/>Säämi máttááttâskuávdáš </p>



<h4 class="wp-block-heading" id="h-lii-kah"><strong>Liiŋkah:</strong></h4>



<p><a href="http://www.samediggi.fi/">www.samediggi.fi</a></p>



<p>Sämitige škovlim- já oppâmateriaaltoimâttâh<br/><a href="https://www.samediggi.fi/toiminta/koulutus-ja-oppimateriaali/">Koulutus ja oppimateriaali – Samediggi</a></p>



<p>Arktisâš pedagogiik II, sämimáttááttâs digiviärmádâh -haahâ<br/><a href="http://www.sogsakk.fi/arktistapedagogiikkaa2">www.sogsakk.fi/arktistapedagogiikkaa2</a></p>



<div class="wp-block-image is-style-default"/>



<div class="wp-block-image is-style-default"/>



<div class="wp-block-image is-style-default"/>



<div class="wp-block-image is-style-default"/>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
