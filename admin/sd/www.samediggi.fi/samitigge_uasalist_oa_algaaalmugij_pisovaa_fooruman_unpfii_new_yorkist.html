<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-24632 post-loop-1 post-parity-odd post-entry-last single-big with-slider post-24632 post type-post status-publish format-standard has-post-thumbnail hentry category-nuorah category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/04/25/samitigge-uasalist-oa-algaaalmugij-pisovaa-fooruman-unpfii-new-yorkist/?lang=an" rel="bookmark" title="Permanent Link: Sämitigge uásálist OA algâaalmugij pisováá foorumân (UNPFII) New Yorkist">Sämitigge uásálist OA algâaalmugij pisováá foorumân (UNPFII) New Yorkist			<span class="post-format-icon minor-meta"/>	</a></h1></header><div class="entry-content" itemprop="text"><p><strong>Sämitige II värisaavâjođetteijee Tuomas Aslak Juuso já nuorâirääđi saavâjođetteijee Risten Mustonen uásálistev OA algâaalmugij pisováá foorumân (UNPFII) 22.4.-3.5.2019. Foorum 18. čuákkim válduteeman lii ärbivuáválâš tiätu (Traditional knowledge: Generation, transmission and protection).</strong></p>
<p/>
<p>– Mun vuárdám taan ive šiev savâstâlmijd eromâšávt algâaalmugij uásálistemvuoigâdvuođâst Ovtâstum aalmugáid. Uásálistemvuoigâdvuotâ lii ohtâ mii válduprioriteet Ovtâstum aalmugijn tääl”, muštâl II värisaavâjođetteijee Tuomas Aslak Juuso uásálistmist foorumân.</p>
<p>Foorumân uásálisteh Taažâ já Ruotâ Sämitigeh sehe maaŋgah sämiseervih Taažâst, Ruotâst, Suomâst já Ruošâst. Algâaalmugij ovdâsteijeeh uárnejeh pisováá foorum ääigi ärbivuáválávt maaŋgâid miäldustábáhtusâid. Tábáhtusâi ulmen lii kiddiđ huámmášume já jyehiđ tiäđu algâaalmugáid kyeskee äigikyevdilis teemain.</p>
<p>OA algâaalmugij pisovâš foorum (The United Nations Permanent Forum on Indigenous Issues, UNPFII) lii ive 2000 vuáđudum OA ekonomia- já sosiaalrääđi (Economic and Social Council, ECOSOC) vuálásâš raavâadeleijee toimâorgaan, moos kuleh 16 jiečânâs äššitobdeejesânid. Haldâttâsah nomâtteh käävci jesânid já algâaalmugeh käävci jesânid.</p>
<p>Foorum pargon lii pyehtiđ savâstâlmân algâaalmugáid kyeskee koččâmušâid eromâšávt ekonomâlii já sosiaallii ovdánem, kulttuur, pirâskoččâmušâi, škovlim, tiervâsvuođâ já olmoošvuoigâdvuođâi syergist. Pisovâš foorum addel avžuuttâsâid sehe tuáimá tehálâš foorumin staatâi, algâaalmugij sehe OA sierânâsseervij koskâsii savâstâlmân. Tot čokkân ohtii ivveest OA válduviäsust New Yorkist. Sämitigge uásálist pisováá foorum čuákkimáid jo-uv uássin Suomâ staatâ airâskode tâi jiečânávt.</p>
<p><a href="https://www.un.org/development/desa/indigenouspeoples/unpfii-sessions-2/18-2.html">https://www.un.org/development/desa/indigenouspeoples/unpfii-sessions-2/18-2.html</a></p>
<p><strong> </strong></p>
<p><strong>Lasetiäđuh:</strong></p>
<p>Sämitige II värisaavâjođetteijee Tuomas Aslak Juuso, puh. +358 40 187 1331, tuomas.juuso(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
