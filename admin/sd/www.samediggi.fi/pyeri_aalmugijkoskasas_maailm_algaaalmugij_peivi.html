<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-58429 post-loop-1 post-parity-odd post-entry-last single-big with-slider post-58429 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/08/09/pyeri-aalmugijkoskasas-maailm-algaaalmugij-peivi-2/?lang=an" rel="bookmark" title="Permanent Link: Pyeri aalmugijkoskâsâš maailm algâaalmugij peivi">Pyeri aalmugijkoskâsâš maailm algâaalmugij peivi			<span class="post-format-icon minor-meta"/>	</a></h1></header><div class="entry-content" itemprop="text"><p><strong>OA aalmugijkoskâsâš maailm algâaalmugij peivi annoo jyehi ive porgemáánu 9. peeivi. Peeivi ulmen lii sirdeđ já lasettiđ tiäđu algâaalmugáid kyeskee koččâmušâin sehe pajediđ oovdân algâaalmugij vuoigâdvuođâi suojâlem já ovdedem merhâšume. Ive 2021 teema lii <em>Ep kyeđe kiämmán fáárust: algâaalmugeh já vátámâš uđđâ sosiaallii sopâmušâst (Leaving no one behind: Indigenous peoples and the call for a new social contract)</em>.</strong></p>
<p>Sämmiliih láá ohtâ maailm algâaalmugijn já sij eelih kuávlust, mii lii tääl juohhum neelji sierâ staatâ kuávlun. Sämitigge lii jieijâs lavváin vuáđudum sämmilij jiešhaldâšemorgaan, mon tehálumos pargon lii olášuttiđ sämmilii kulttuurjiešhaldâšem sehe turviđ sämmilii algâaalmugkulttuur siäilum já ovdánem. Sämitigge parga ohtânmaanoost pargo sämmilij aašij já vuoigâdvuođâi ovdedem oovdân nuuvt aalmuglii ko meid aalmugijkoskâsii tääsist.</p>
<p>Sämmilij olmoošvuoigâdvuođâi ovdedem olesvuottân puoh taasijn já algâaalmugvuoigâdvuođâi julgáštus olášuttem Suomâst lii ohtâ Sämitige valjâpaje 2020–2023 váldu-uulmijn. – Ohtâ konkreetlâš ovdâmerkkâ sämmilij olmoošvuoigâdvuođâi olášume ovdedeijee tooimâin Suomâst ličij sämitiggelaavâ nubástus ovdâskulij tuálvum, iätá saavâjođetteijee Tuomas Aslak Juuso.</p>
<p><a href="https://julkaisut.valtioneuvosto.fi/bitstream/handle/10024/79095/UM_0516_YKn_julistus_Netti.pdf">OA julgáštus algâaalmugij vuoigâdvuođâin</a> lii tuhhiittum 13.9.2007 OA almosčuákkim <a href="https://undocs.org/A/RES/61/295">miärádâscelkkuin</a>. Suomâ lii tuhhiittâm julgáštus varâdâsâittáá já čonâdâttâm ton olášutmân. Julgáštus kuávdášliih artikkâleh kyeskih algâaalmugij jiešmeridemvuoigâdvuotân, vuoigâdvuotân jieijâs kielân já kulttuurân, staatâi ovdâsvástádâsân algâaalmugkulttuurij turviimist sehe algâaalmugij vuoigâdvuotân luánduriggoduvváid. Julgáštus meid kiäldá puohlágánijd algâaalmugij suddâluttemviggâmušâid.</p>
<p>Staatâi čonâdâttâm OA algâaalmugjulgáštusân ja ton olášutmân nannejui 22.-23.9.2014 tollum algâaalmugij maailmkonferens loppâäššikirjeest, mii lii tuhhiittum meid OA almosčuákkim <a href="https://undocs.org/A/RES/69/2">miärádâsceelhân</a>.</p>
<p>Loppâäššikirjeest Suomâ lii čonâdâttâm ”<em>oovtâstpargoost algâaalmugijguin sii jieijâs ovdâstemorgaanij peht ulmen ovdediđ já olášuttiđ táárbu mield aalmuglijd toimâvuáváámijd, strategiaid tâi eres tooimâid julgáštus uulmij juksâm várás</em>” (A/RES/69/2, operative para. 8).</p>
<p>– Mun tuáivum, ete Suomâst vyelgip ovdediđ OA algâaalmugjulgáštus olášuttee toimâvuávám rähtim já ton olášuttem nuuvt jotelávt ko máhđulâš, iätá Juuso.</p>
<p><a href="https://julkaisut.valtioneuvosto.fi/bitstream/handle/10024/79095/UM_0516_YKn_julistus_Netti.pdf">Luuvâ OA julgáštus algâaalmugij vuoigâdvuođâin</a></p>
<p><a href="https://www.un.org/en/observances/indigenous-day">Teemapeeivi päikkisijđo</a> (un.org)</p>
<h5>Lasetiäđuh:</h5>
<p>Tuomas Aslak Juuso<br/>
Saavâjođetteijee<br/>
040 687 3394<br/>
tuomas.juuso@samediggi.figgi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
