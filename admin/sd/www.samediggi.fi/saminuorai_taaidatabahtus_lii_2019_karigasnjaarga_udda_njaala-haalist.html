<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-19420 post-loop-1 post-parity-odd post-entry-last single-big with-slider post-19420 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2018/12/05/saminuorai-taaidatabahtus-lii-2019-karigasnjaarga-udda-njaala-haalist/?lang=an" rel="bookmark" title="Permanent Link: Säminuorâi taaiđâtábáhtus lii 2019 Kärigâsnjaargâ uđđâ Njaalâ-haalist">Säminuorâi taaiđâtábáhtus lii 2019 Kärigâsnjaargâ uđđâ Njaalâ-haalist			<span class="post-format-icon minor-meta"/>	</a></h1></header><div class="entry-content" itemprop="text"><p><a href="https://www.samediggi.fi/toima/saminuorai-taaidatabahtus/?lang=an">Säminuorâi taaiđâtábáhtus</a> 2019 uárnejuvvoo Kärigâsnjaargâ uđđâ Njaalâ-maaŋgâtoimâhaalist já škoovlâ pirrâsist cuáŋuimáánu 10.-11. peeivi. Riijkâvijđosâš teeman tábáhtusâst lii teatter já sämmilâš teeman ”Muštâlem maaŋgah häämih”. Tábáhtus ohtâvuođâst uárnejuvvoo meiddei aldamáttááttâspeivi uáppeid, kiäh loheh sämikielâ päikkikuávlu ulguubeln.</p>
<p>Riijkâvijđosii teema ravvuuh láá <a href="https://nuorikulttuuri.fi/">https://nuorikulttuuri.fi/</a> – siijđoin. Sämmilâš teema puáhtá leđe ovdâmerkkân juoigâm, livđe, leuʹdd, mainâstem teikkâ eres läävdi alne oovdânpuohtum sänitaaiđâ. Täärhib uásálistemravvuuh almostittep kiiđâ aalgâst, mut rahttâđškyettiđ kannat jo tääl! Čuávu Sämitige nettisiijđoid <a href="https://www.samediggi.fi/">www.samediggi.fi</a>!</p>
<p>Aldamáttááttâspeivi 10.4. uárnejuvvoo uáppeid, kiäh loheh sämikielâ káidusmáttááttâshaavâ peht sämikuávlu ulguubeln já taan peeivist tieđeet haavâ koordinaattor. Čuávu meiddei haavâ nettisiijđoid, moh lekkâseh eidu tain peeivijn!</p>
<p>Sämitige škovlim- já oppâmateriaaltoimâttâh lii tábáhtus váldu-uárnejeijee. Tábáhtus ornimist láá fáárust meiddei Laapi kirjeráájui Jottee kirjerááju-haahâ, Sämitige Párnáikulttuurkuávdáš Mánnu, Sämimuusikkuávdáš já nuorâirääđi.</p>
<h5>Tábáhtus äigitavlu:</h5>
<ul>
<li>tábáhtus šlaajâin, almootmist, sáttoin já ijâstâlmijn tieđettuvvoo tärhibeht kuovâ-njuhčâmáánust;</li>
<li>almottâttâm kišto uásiväldeid já eres uásálisteid lekkâs neetist 5.3. já nohá 22.3.;</li>
<li>taaiđâtábáhtus puovtâdijjee porgâškuát Sämitige škovlim- já oppâmateriaal toimâttuvvâst suullân kyehti mánuppaje ovdil tábáhtus;</li>
<li>säminuorâi taaiđâtábáhtus lii Kärigâsnjaargâst 10.-11.4.2019 já</li>
<li>riijkâvijđosâš TEATRIS-tábáhtus lii Jyväskyläst 24.-26.5.2019.</li>
</ul>
<h5>Lasetiäđuh:</h5>
<ul>
<li>Škovlim- já oppâmateriaaltoimâttâh: anni.nakkalajarvi(at)samediggi.fi, 040 511 1821; ulla.aikio-puoskari(at)samediggi.fi, 040 767 3101;</li>
<li>Sämikielâi káidusmáttááttâs piiloothaahâ: arla.magga(at)samediggi.fi, 040 198 5033;</li>
<li>Jottee kirjerááju -haahâ: minna.nakkalajarvi(at)rovaniemi.fi, 016 322 21 77;</li>
<li>Säämi párnáikulttuurkuávdáš Mánnu: petra.magga(at)samediggi.fi, 040 732 5503.</li>
</ul>
<p>Ilolijn mieláin kiiđâ kuávlun já Kärigâsnjaargân!</p>
<div id="attachment_19370" style="width: 360px" class="wp-caption alignnone"><p id="caption-attachment-19370" class="wp-caption-text">Kärigâsnjaargâ škoovlâ máttáátteijeeh Laura Niittyvuopio já Satu-Marjut Nieminen čäittiv magareh taidâreh škoovlâst láá lamaš. Fijnâ seinikove lává máálám Haarla ballerinajyemehááh Biret já Katja.</p></div>
<p> </p>
<p/>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
