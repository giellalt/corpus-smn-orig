<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-75141 post-loop-1 post-parity-odd post-entry-last single-big with-slider post-75141 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/04/13/samitigge-almoot-uuccamnaal-kielapiervalstivrejeijee-virge/?lang=an" rel="bookmark" title="Permanent Link: Sämitigge almoot uuccâmnáál kielâpiervâlstivrejeijee virge">Sämitigge almoot uuccâmnáál kielâpiervâlstivrejeijee virge			<span class="post-format-icon minor-meta"/>	</a></h1></header><div class="entry-content" itemprop="text"><p>Pargo álgá 1.7.2023 tâi sopâmuš mield. Kielâpiervâlstivrejeijee pargoh láá luvâttâllum Sämitige pargo-oornig ceehist 35 a. Pargoid kuleh ei. sämmilij kielâpiervâltooimâ stivrim, koordinistem já ovdedem sehe kielâpiervâlij staatâtorjuu haaldâšmân lohtâseijee pargoh.</p>
<p>Asâttâsân vuáđuduvvee tohálâšvuođâvátámâššân lii viirgán hiäivulâš škovlim já sämikielâ máttu (asâttâs 1727/95). Pargo pyeri hoittám váátá olesváldálii pedagogisii uáinu sämmilii arâšoddâdmist, kielâ iäláskittemvuovij tubdâm, uápásmem sämikulttuurân já staatâtorjuu haaldâšmân lohtâseijee pargoid. Paargon väljejum ulmust mij tuáivup párnáikärdimáttáátteijee tohálâšvuođâ, šiev ráđádâllâm- já viestâdemtááiđuid sehe naavcâid killáđ streesi.</p>
<p>Pälkki miärášuvá Sämitige pälkkivuáháduv vátávâšvuotâtääsi IV/II miäldásávt (vuáđupälkki 2760,63 eurod/mp). Vuáđupäälhi lasseen máksojeh 24 % sämikuávlu lase já pargohárjánem mield miärášuvvee hárjánemlaseh. Virgeest lii kuuđâ mánuppaje keččâlemäigi.</p>
<p>Rijjâhámásii uuccâmreeivâ já ánsuluvâttâllâm lahtosijguin kalga toimâttiđ Sämitige čäällimkoodán 14.5.2023 räi <a href="https://www.vismasignforms.com/form/5f0e1916-2452-4416-b81f-f8fedf642666" target="_blank" rel="noopener"><strong>tain uuccâmluámáttuvváin (liŋkkâ lekkâs uđđâ ruuvdun)</strong></a>.</p>
<p>Lasetiäđuid pargoost addel kielâtorvočällee Anne Kirste Aikio, puh. 010 8393124. Sämitige tooimân puáhtá uápásmuđ nettičujottâsâst www.samediggi.fi</p>
<p>Anarist 14.4.2023<br/>
Sämitigge</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
