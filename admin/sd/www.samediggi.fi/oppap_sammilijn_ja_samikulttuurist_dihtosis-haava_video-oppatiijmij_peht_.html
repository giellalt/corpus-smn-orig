<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-62478 post-loop-1 post-parity-odd post-entry-last single-big with-slider post-62478 post type-post status-publish format-standard has-post-thumbnail hentry category-nuorah category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/02/02/oppap-sammilijn-ja-samikulttuurist-dihtosis-haava-video-oppatiijmij-peht/?lang=an" rel="bookmark" title="Permanent Link: Oppâp sämmilijn já sämikulttuurist Dihtosis-haavâ video-oppâtiijmij peht   ">Oppâp sämmilijn já sämikulttuurist Dihtosis-haavâ video-oppâtiijmij peht   			<span class="post-format-icon minor-meta"/>	</a></h1></header><div class="entry-content" itemprop="text">
<p>Sämitige nuorâirääđi já Nuorâi Akatemia Dihtosis-haahâ almostit video-oppâtiijmijd sämikulttuurist. Säminuorah tuáimih máttáátteijen video-oppâtiijmijn já jođetteh uáppeid sämikulttuurân sierâ uáinui peht.  Video-oppâtiijmeh taheh älkkeebin sämifáádái kieđâvuššâm oppâtiijmij ääigi, tastko taid lii älkkee kevttiđ kuás peri. Videoid almostiteh ohtsis kulmâ, jieškote-uv sierâ luokkatassijd.</p>



<p><em><strong>Tutustutaan saamelaiskulttuuriin</strong></em> lii 4.–9.-luokkaláid sehe nube tääsi uáppeid uáivildum video, mast uáppá vuáđutiäđuid kulttuurist. Tast puáhtá uápásmuđ tärhibeht sämimááccuhân, sämimuusikân sehe iäláttâssáid.  </p>



<p><em><strong>Saamen kansa ja kielet</strong></em> -video lii čuosâttum paješkovláid já nube tääsi oppâlájádâssáid. Tast kieđâvuššojeh sämikielah, säminuorâi eellim sehe Sämitige nuorâirääđi toimâ.</p>



<p><em><strong>Ihmisoikeudet ja alkuperäiskansat</strong></em> -video vuáju eenâb teeman. Tot lii čuosâttum nube tääsi uáppeid. Tast kieđâvuššojeh kulttuurlâš appropriaatio, suddâluttempolitiik sehe algâaalmugij vuoigâdvuođah. Video avžuuttep keččâđ ton maŋa, ko luokka lii keččâm Tutustutaan saamelaiskulttuuriin tâi Saamen kansa ja kielet -video.</p>



<p>– Mij faallâp máttáátteijei tuoivust taan ive uđđâ äššin video-oppâtiijmijd sämikulttuurist.  Video-oppâtijme lii máttáátteijei uáli älkkees vyehi máttááttiđ sämikulttuurist. Säminuorah láá olášuttâm videoid já tain fäälih tiäđu, mon nuorah jieijah láá pajedâm tehálâžžân, muštâlává Sämitige nuorâičällee Elli-Marja Hetta já Nuorâi Akatemia proojeekthovdâ Ulla Saalasti.</p>



<h4 class="wp-block-heading" id="h-meid-skovlakollimeh-juatkojeh-haava-uassin"><strong>Meid škovlâkollimeh juátkojeh haavâ uássin</strong></h4>



<p>Video-oppâtiijmij lasseen Dihtosis fáálá fáádást pivnohis säminuorâi stivrim toimâlijd káiduspargopáájáid, sehe aldapargopáájáid Oulu kuávlun. Haavâst tuáimá škovlâkyessin paargon škuávlejum säminuorâ. Pargopáájáid puáhtá tiiláđ vyeli- já paješkoovlân sehe nube tääsi oppâlájádâssáid.</p>



<p>Meid Dihtosis-hárjuttâspakkâ lii peividum já tom puáhtá luođiđ pdf-häämist haavâ siijđoin. Hárjuttâspakkâ ana sistees 18 hárjuttâssâd sämikulttuur kieđâvušmân luokkaast. Haavâst láá meid pyevtittâm kyehti pedagogisii speelâ sämikulttuurist. <em>Pieni peli saamelaisista </em>lii čuosâttum 4–6-luokkaláid. Spellâ fáálá vuáđutiäđu tast, ete kiäh sämmiliih láá já moh jiešvyevih taheh sii kulttuurist áinoošlajâsii. <em>Sukellus saamelaiskulttuuriin</em> -speelâst vuáijup vala eenâb fáádán. Tot lii čuosâttum paješkovláid já nube táásán. Tast kieđâvušeh vuáđutiäđu lasseen eereeb iärrás algâaalmugijd, kulttuurlii appropriaatio sehe sämmilij kuáhtám olgoštem. Spellâ lii finniimist meid tavesämikielân.</p>



<p>Sämitige nuorâirääđi já Nuorâi Akatemia Dihtosis-haahâ lii juáhám sämitiäđu já faallâm toimâlijd pargopáájáid vyeliškovláid, paješkovláid sehe nube tääsi oppâlájádâssáid jo kuulmâ ive. Haavâ váldu-ulmen lii lasettiđ válduaalmug párnái já nuorâi tiäđuid sämmilijn já sämikulttuurist já návt jieijâs uásild estiđ sämmiláid čyeccee vajesaavâ já olgoštem. Dihtosis-haavâ ruttâd máttááttâs- já kulttuurministeriö. Hahâäigi: 1.9.2021-30.6.2022. </p>



<ul><li><a href="https://www.nuortenakatemia.fi/opettajalle/"><strong>Tääbbin tun puávtáh tiiláđ video-oppâtiijmijd, speelâid já škovlâkollimijd</strong></a><strong><u>.</u>  </strong> </li><li><strong><a href="https://www.samediggi.fi/2022/02/02/dihtosis-hankkeen-materiaalit-ja-vinkit-kansallispaivaksi/">Dihtosis-fitnu materiálat ja rávvagat álbmotbeaivái </a></strong></li></ul>



<h4 class="wp-block-heading" id="lasetiaduh"><strong>Lasetiäđuh:</strong> </h4>



<p><strong>Sämitigge</strong> </p>



<p>Nuorâičällee <br/>Elli-Marja Hetta <br/>puh. 010 8393134, elli-marja.hetta(at)samediggi.fi </p>



<p><strong>Nuorâi Akatemia</strong> </p>



<p>Proojeekthovdâ, Ulla Saalasti <br/>Puh. 040 567 4203 <br/>ulla.saalasti(at)nuortenakatemia.fi </p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
