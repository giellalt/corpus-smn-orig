<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-61105 post-loop-1 post-parity-odd post-entry-last single-big with-slider post-61105 post type-post status-publish format-standard has-post-thumbnail hentry category-ialattas-ja-vuoigadvuota category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/11/19/samitigge-iavtut-muuneeld-estee-tooimai-algattem-puattee-taalvi-puasuihiavu-velttim-varas/?lang=an" rel="bookmark" title="Permanent Link: Sämitigge iävtut muuneeld estee tooimâi algâttem puáttee täälvi puásuihiävu velttim várás">Sämitigge iävtut muuneeld estee tooimâi algâttem puáttee täälvi puásuihiävu velttim várás			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Sämitigge iävtuttij 18.11.2021 eennâm- já meccituáluministeriön muuneeld estee tooimâi jotelis vuávám já algâttem, vâi puáhtá velttiđ puáttee täälvi puásuihiävu.</strong> </p>



<p>– Mij lep huolâstum tast, ete siämmáálágán tile ko täälvi 2019-2020 šadda uđđâsist taan täälvi ääigi. Täst láá meerhah uáinimist sämmilij päikkikuávlust.  Maaŋgâin soojijn lii korrâ cuáŋui jo taan ääigi ivveest, šoŋŋâ muttoo jotelávt plusceehijn korrâ puolâšijd, já poccuuh láá vaajâldškuáttám rávhuttemeht, iätá Sämitige saavâjođetteijee Tuomas Aslak Juuso.</p>



<p>Täälvi 2019-2020 spiekâstâhlii tile tiet šoddâm puásuihiävuin iä lah vala máksám sajanmáávsuid puásuituálleid. Čoovčâ 2019 já täälvi 2019-2020 šoŋŋâ- já muotâtileh lijjii <a href="https://www.samediggi.fi/2020/08/27/spiekastahlii-taalvi-puasuitualun-tovattem-vahagaid-kalga-kavnad-cuavdus/?lang=an">Luánduriggodâhkuávdáá čielgiittâs mield aaibâš spiekâstâhliih já puásuituálun eromâš vaigâdeh</a>.</p>



<p>– Tiileest taha eromâš vaigâdin tot, ete uásist palgâsijn puásuituálleeh iä lah peessâm spiekâstâhtäälvi maŋa vyebdiđ ollágin poccuid, kuás meid puáđuh iä lah puáttám. Enâmustáá táppám palgâseh láá tääl ekonomâlii etitiileest, ige etipiemâmân lah veltihánnáá resurseh eromâšávt tääl, ko täälvi 2019-2020 sajanmáávsuid iä lah valagin máksám, iätá Sämitige II värisaavâjođetteijee Leo Aikio.</p>



<p>Sämitigge iävtut, ete ministeriö valmâštâl já olášut jotelis äigitavluin tooimâid vâi pyehtip velttiđ puásuihiävu. Tooimâin kalga ráđádâllâđ Sämitiggijn. Lii tehálâš tubdâstiđ spiekâstâhlii tile jotelávt, vâi puásuituálun puáhtá čuosâttiđ munedeijee torjuu.</p>



<p>– Tääl ep pyevti pääcciđ vyerdiđ hiävui šoddâm já iivijd ájáneijee sajanmáávsuid, peic tilán kalga reagistiđ muuneeld, paahud saavâjođetteijee Tuomas Aslak Juuso.</p>



<p>L<a href="https://dokumentit.solinum.fi/samediggi/download/?d=dokumenttipankki/aloitteet_esitykset_lausunnot_ja_muut/esitykset/toimikausi_2020-2023/esitys_maa-_ja_mets%C3%A4talousministeri%C3%B6lle_porotuhoja_ennaltaehk%C3%A4isevien_toimenpiteiden_k%C3%A4ynnist%C3%A4miseksi.pdf">uuvâ Sämitige iävtuttâs tääbbin</a>.</p>



<h4 class="wp-block-heading" id="h-laseti-uh">Lasetiäđuh:</h4>



<p>Tuomas Aslak Juuso<br/>Saavâjođetteijee<br/>040 687 3394<br/>tuomas.juuso@samediggi.fi </p>



<p>Leo Aikio<br/>II värisaavâjođetteijee<br/>040 621 6505<br/>leo.aikio@samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
