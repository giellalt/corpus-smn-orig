<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-73734 post-loop-1 post-parity-odd post-entry-last single-big  post-73734 post type-post status-publish format-standard has-post-thumbnail hentry category-kansainvaliset-asiat-dav-an category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/02/20/samitigge-teeivai-etyj-ucceeblohovaldalii-anarist/?lang=an" rel="bookmark" title="Permanent Link: Sämitigge teeivâi Etyj ucceeblohováldálii Anarist&lt;strong&gt; &lt;/strong&gt;">Sämitigge teeivâi Etyj ucceeblohováldálii Anarist<strong> </strong>			<span class="post-format-icon minor-meta"/>	</a></h1></header><div class="entry-content" itemprop="text">
<p><strong><strong>Etyj ucceeblohováldálâš Kairat Abdrakhmanov kollij Anarist 15.-16.2.2023. Kollim ääigi ucceeblohováldálâš teeivâi Sämitige saavâjođetteijee Tuomas Aslak Juuso já nube värisaavâjođetteijee Leo Aikio. Toos lasseen Sämitige toimâorgaanijn anarâšaašij ráđádâllâmkodde já nuorâirääđi teivii ucceeblohováldálii.</strong> </strong></p>



<p>– Mun kijtám ucceeblohováldálii tehálii kolliimist. Muái savâstâláim sämmiláid äigikyevdilij aašijn, tego sämitiggelaavâ uđâsmittem tovâttem almolii já jiärástum tiileest. Toos lasseen ucceeblohováldálâš lâi perustum ei. šoŋŋâdâhnubástus vaikuttâsâst sämmilij ärbivuáváláid iäláttâssáid já kulttuurân, sehe Sämitige máhđulâšvuođâin vaiguttiđ miärádâstohâmân, iätá Sämitige saavâjođetteijee Tuomas Aslak Juuso. </p>



<p>Aanaar kollim ääigi ucceeblohováldálâš teeivâi meid sämmilij päikkikuávlu kieldâi ovdâsteijeid, tuotâvuotâ- já sovâdâttâmkomissio ovdâsteijeid já sämiseervijd, sehe kuulâi sämmilij ärbivuáválij iäláttâsâi äigikyevdilis tiileest. </p>



<p>Teivâmij lasseen ucceeblohováldálâš kollij Yle Säämi toimâttuvâst já anarâškielâlii kielâpiervâlist. Ucceeblohováldálâš kollij meid värisaavâjođetteijee Leo Aikio kulen já uápásmij pyerebeht puásuituálun. </p>



<p>Etyj ucceeblohováldálâš viggá estiđ já kepidiđ čuolmâid, moh lohtâseh aalmugláid ucceeblovvoid Etyj kuávlust. Pargoost tiäduttuvvojeh joskis diplomatia já sierâ uásipeelij koskâsii oovtâstpargo tuárjum.   </p>



<h4 class="wp-block-heading" id="h-lasetiaduh">Lasetiäđuh: </h4>



<p>Tuomas Aslak Juuso <br/>Saavâjođetteijee  <br/>040 687 3394 <br/><a href="mailto:tuomas.juuso@samediggi.fi%E2%80%AF" target="_blank" rel="noreferrer noopener">tuomas.juuso@samediggi.fi </a> </p>



<p>Leo Aikio <br/>II värisaavâjođetteijee <br/>040 621 6505 <br/><a href="mailto:leo.aikio@samediggi.fi" target="_blank" rel="noreferrer noopener">leo.aikio@samediggi.fi</a> </p>



<p>Inka-Saara Arttijeff  <br/>aalmugijkoskâsij aašij čällee <br/>010 839 3198 / 050 574 7629  <br/>inka-saara.arttijeff@samediggi.fi </p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
