<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-19272 post-loop-1 post-parity-odd post-entry-last single-big with-slider post-19272 post type-post status-publish format-standard has-post-thumbnail hentry category-tuotavuota-ja-sovadattamproosees category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2018/11/27/staataraadi-kanslia-almostitij-raapoort-tuotavuota-ja-sovadattamproosees-valmastallam-toorjan-tohhum-kulamijn/?lang=an" rel="bookmark" title="Permanent Link: Staatârääđi kanslia almostitij raapoort tuotâvuotâ- já sovâdâttâmproosees valmâštâllâm toorjân tohhum kulâmijn">Staatârääđi kanslia almostitij raapoort tuotâvuotâ- já sovâdâttâmproosees valmâštâllâm toorjân tohhum kulâmijn			<span class="post-format-icon minor-meta"/>	</a></h1></header><div class="entry-content" itemprop="text"><p>Suomâ haldâttâs lii Sämitige iävtuttâsâst algâttâm sämiaašijd kieđâvuššee tuotâvuotâ- já sovâdâttâmproosees valmâštâllâm roovvâdmáánust 2017. Sämitige čuákkim oovdânpuovtij tollum vuolgâttâssavâstâlmist 9.2.2018, ete prosesist uárnejuuččii sämmilij kulâmeh nuuvt sämmilij päikkikuávlust ko meid ton ulguubeln-uv. Staatârääđi kanslia almostitij kulâmijn raapoort 26.11.2018.</p>
<p>– Raapoort kiäsá oohtân jurduid, moh pottii oovdân kulâmijn tuotâvuotâ- já sovâdâttâmprosesist, nomâtteemmin. Mun anam, ete eromâš tehálâš raportist lii tot, ete maid aašijd já tábáhtusâid kolgâččii tutkâđ, jis meriduvvoo asâttiđ tuotâvuotâ- já sovâdâttâmkomissio, iätá Sämitige saavâjođetteijee Tiina Sanila-Aikio.</p>
<p>– Mun pajediččim raportist kyehti válduhuámmášume, main vuossâmuš lii tot, ete sämmiliih láá eresárvusiih syemmilii háárán nuuvt lahâasâttem tääsist ko nk. táválii elimist-uv. Nubbe raapoort váldunáágus – assimilaatio ađai lädijduttem já kolonisaatio eennâmkevttimist juátkojeh – lii tehálâš, pyereest agâstâllum já kolgâččij leđe tuotâvuotâ- já sovâdâttâmproosees ráđádâlmij vuolgâsaje, juátká Sanila-Aikio.</p>
<p>Almostittum kuullâmraportist uárnejuvvoo puohháid ávus savâstâllâmtilálâšvuotâ 17.12.2018 tme 17:30 Anarist Saijoos auditoriost. Pääihi alne láá ei. staatâčällee Paula Lehtomäki sehe staatârääđi kanslia já riehtiministeriö virgeulmuuh.</p>
<p>Sämitigge, riehtiministeriö já staatârääđi kanslia soppii sämmilij kulâmij orniimist kiđđuv 2018. Sämmilij päikkikuávlust já Suomâ stuárráámus kaavpugijn tuállojii 29 kulâmid 2.5.–29.6.2018 koskâsii ääigi. Staatârääđi kanslia almostitij kulâmijn raapoort 26.11.2018. Raapoort lii almostittum viiđâ kielân; anarâš-, nuorttâlâš- já orjâlâškielân, suomâkielân já ruotâkielân. Toos lasseen raapoort almostittoo maŋeláá meid eŋgâlâskielân.</p>
<p><a href="http://julkaisut.valtioneuvosto.fi/handle/10024/161165">Sämmilij aašijd kyeskee sovâdâttâmproosees -kuullâmraapoort</a></p>
<p><a href="https://vnk.fi/saamelaisasioiden-sovintoprosessi">Lasetiäđuh sämmilij tuotâvuotâ- já sovâdâttâmproosees valmâštâlmist</a></p>
<p>Staatârääđi tiäđáttâs kuullâmraapoort almostitmist (26.11.2018): <a href="https://vnk.fi/documents/10616/11086133/559+Sovintokomission+valmistelu+-raportti+inarinsaame.pdf">https://vnk.fi/documents/10616/11086133/559+Sovintokomission+valmistelu+-raportti+inarinsaame.pdf</a></p>
<h5><strong>Lasetiäđuh:</strong></h5>
<p>Saavâjođetteijee Tiina Sanila-Aikio puh. 050 300 1780, <a href="mailto:tiina.sanila-aikio@samediggi.fi">tiina.sanila-aikio(at)samediggi.fi</a></p>
<p>Sierânâsäššitobdee Anni-Kristiina Juuso, p. 0295 160 169, staatârääđi kanslia</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
