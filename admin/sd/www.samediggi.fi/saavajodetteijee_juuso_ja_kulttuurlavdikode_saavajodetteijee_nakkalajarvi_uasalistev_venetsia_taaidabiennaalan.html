<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-64615 post-loop-1 post-parity-odd post-entry-last single-big  post-64615 post type-post status-publish format-standard has-post-thumbnail hentry category-kulttuur category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/04/21/saavajodetteijee-juuso-ja-kulttuurlavdikode-saavajodetteijee-nakkalajarvi-uasalistev-venetsia-taaidabiennaalan/?lang=an" rel="bookmark" title="Permanent Link: Saavâjođetteijee Juuso já kulttuurlävdikode saavâjođetteijee Näkkäläjärvi uásálistev Venetsia taaiđâbiennaalân">Saavâjođetteijee Juuso já kulttuurlävdikode saavâjođetteijee Näkkäläjärvi uásálistev Venetsia taaiđâbiennaalân			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Sämitige saavâjođetteijee Tuomas Aslak Juuso já Sämitige kulttuurlävdikode saavâjođetteijee Pirita Näkkäläjärvi uásálistev Venetsia taaiđâbiennaalân 21.4.-23.4.  Tääl vuossâmuu keerdi taaiđâbiennaal aalmuglii paviljoŋgist láá tuš sämitaaiđâreh já meid vuossâmuu keerdi sämmiliih láá aalmugin ovdâstum paviljoŋgist.</strong></p>



<p>Sämitige saavâjođetteijee Tuomas Aslak Juuso illood sämitaiđuu noonâ oovdâstmist Venetsia taaiđâbiennaalist.</p>



<p>– Must lii ilo uásálistiđ biennaalân oovtâst nuubij Sämitiigij ovdâsteijeiguin. Lii tehálâš tuárjuđ sämitaaiđârijd já keččâliđ ovdediđ sii tile maailm taaiđâareenain, iätá Juuso.</p>



<p>Sämitaaiđâreh Pauliina Feodoroff, Máret Ánne Sara já Anders Sunna nubásmiteh Venetsia 59. taaiđâbiennaal Tave-eennâmlii paviljoŋg Säämi paviljoŋgin. Nubástus Säämi paviljoŋgin áávvud sämmilii algâaalmug taiđuu já suvereniteet.</p>



<p>Säämi parlamentaarlâš rääđi já Office for Contemporary Art Norway (OCA) uárnejeh Säämi paviljoŋg lekkâmijd tuorâstuv 21.4. Suomâ Sämitige ovdâsteijeeh saavâjođetteijee Tuomas Aslak Juuso já  kulttuurlävdikode saavâjođetteijee Pirita Näkkäläjärvi uásálistev lekkâmáid oovtâst <a href="https://sametinget.no/oddasat/historjjalas-dahpahus-2022-veneziabiennalas.20192.aspx">Taažâ já Ruotâ Sämitiigij ovdâsteijeiguin</a>.</p>



<p>Sämitige kulttuurlävdikode saavâjođetteijee Pirita Näkkäläjärvi mielâst lii tehálâš ete ohtsâškodde kuldâl taaiđârijd. </p>



<p>– Taaiđâreh mättih já tyestih koijâdiđ koččâmušâid já pyehtiđ oovdân uáinuid, moh mudoi iä veltihánnáá puáđi uáinusân. Venetsia biennaalist sämitaaiđâreh pyehtih oles maailm tiätun čuávdimettum koččâmuš sämmilij eennâmvuoigâdvuođâin, Näkkäläjärvi eeđâi.</p>



<p>Säämi paviljoŋg taaiđâčáitálduv lii pyevtittâm juávkku, mast láá mieldi sämmilâš totkee Liisa-Rávná Finbog, sämmilâš luándusuojâleijee já tuáijár Beaska Niillas já OCA hovdâ Katya García-Antón. Juávhu išedeijen láá Martina Petrelli, Liv Brissach já Raisa Porsanger. OCA lii Tave-eennâmlii paviljoŋg válduovdâsteijee ive /8/2022.8</p>



<p><a href="https://www.labiennale.org/en">Venetsia taaiđâbiennaal</a> lii moodeern taiđuu aalmugijkoskâsâš stuorrâ kejâstâh, mii uárnejuvvoo jyehi nubbe ive. Biennaal šadda iänááš čáitálduvâin, moh láá paviljoŋgijn, maid staatah láá iivij mield huksiittâm. Vuossâmuš Venetsia taaiđâbiennaal uárnejui ive 1895.</p>



<h4 class="wp-block-heading" id="h-lasetiaduh">Lasetiäđuh:</h4>



<p>Tuomas Aslak Juuso<br/>Saavâjođetteijee<br/>040 687 3394<br/>tuomas.juuso@samediggi.fi </p>



<p>Pirita Näkkäläjärvi<br/>Kulttuurlävdikode saavâjođetteijee<br/>040 3577 006<br/>pirita.nakkalajarvi@gmail.com</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
