<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-34953 post-loop-1 post-parity-odd post-entry-last single-big with-slider post-34953 post type-post status-publish format-standard has-post-thumbnail hentry category-nuorah category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/09/12/dihtosis-haaha-vigga-lasettid-nuorai-tiaduid-sammilijn/?lang=an" rel="bookmark" title="Permanent Link: Dihtosis-haahâ viggá lasettiđ nuorâi tiäđuid sämmilijn">Dihtosis-haahâ viggá lasettiđ nuorâi tiäđuid sämmilijn			<span class="post-format-icon minor-meta"/>	</a></h1></header><div class="entry-content" itemprop="text"><p>Euroop raasism já soováášmettumvuođâ vuástásâš komissio ECRI (European Commission against Racism) lii adelâm Suomân oppeet avžuuttâsâid raasism já soováášmettumvuođâ vuástásii paargon. Vorâs raportist komissio puovtij oovdân huolâs eereeb iärásij sämikulttuur uccáá tubdâmist Suomâst. (Yle 12.9.) Raportist mainâšuvvoo meid, ete škoovlâin já válduaalmug juávhust kolgâččij lasettiđ tiäđuid sämmilijn sierâlágán kampanjaiguin.</p>
<p>Sämitige nuorâirääđi já Nuorâi Akatemia (Nuorten Akatemia) ohtsâšhaahâ <a href="https://www.samediggi.fi/dihtosis-haaha/?lang=an">Dihtosis</a> lii viggâm jieijâs uásild västidiđ taan táárbun já lasettiđ syemmilij nuorâi já oppâlájádâsâi tiäđuid sämmilijn. Haavâ mield lii šoddâm vyehikorttâpakkâ, mii lii tievâ tiäđuin já mon vievâst máttáátteijeeh pyehtih keessiđ sämmilâšfáádáid siskeldeijee oppâtiijmijd jieš. Toos lasseen Sämitige nuorâirääđi já Nuorâi Akatemia láá škovlim škovlâkuosijd, kiäh láá kolliistâllâm oppâlájádâsâid pirrâ Suomâ. Škovlâkyesih láá säminuorah.</p>
<p>Máttááttâs- já kulttuurministeriö ruttâdmáin olášuttum haahâ valdui algâivveest iloin vuástá, já fallum škovlâkolliistâlmijd väridii loopân tállán. Movtigis vuástáväldim muštâlij kuittâg eidu tast, maid ECRI raapoort-uv tiädut: tiäđuh sämmilijn iä lah tuárvi. Máttááttâsmateriaalijn sämmilâšvuođâst muštâluvvoo kenski tuše muáddi celkkust. Oovtâ škovlâkolliistâllâm ääigi nuorâ tiäđulâšvuotâ sämmilijn sáttá-uv lasaniđ merhâšitteht.</p>
<p>Mij juátkip pargo Dihtosis-haavâ ooleest stuorrâ iloin já čiävláht, mutâ sääni ”haahâ” muštâl jo tom, ete koččâmušâst ij veltihánnáá lah pisovâš toimâhäämi. Tondiet ličij-uv eromâš tehálâš vuáđudiđ pisováid ráhtusijd, vâi párnái já nuorâi tiäđulâšvuotâ sämmilijn ij liččii kiddâ sierâlágán haavâin tâi ovdâmerkkân škovlâkolliistâlmij finniimist. Sämmiliih láá Euroop áinoo algâaalmug, mast syemmilâš škovlâlájádâs kolgâččij pyehtiđ muštâliđ oovtviärdásávt puoh syemmilâš nuoráid.</p>
<p> </p>
<p>Minna Lehtola, proojeektpargee, <strong>Sämitige nuorâirääđi</strong>,  puh: 010 839 3132, minna.lehtola@samediggi.fi</p>
<p>Ulla Saalasti, proojeektkoordinaattor, <strong>Nuorâi Akatemia</strong>, puh: 040 567 4203, ulla.saalasti(at)nuortenakatemia.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
