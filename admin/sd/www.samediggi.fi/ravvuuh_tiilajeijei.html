<html>
  <body>
    <main role="main" itemprop="mainContentOfPage" class="template-page content  av-content-small units">
      <div class="post-entry post-entry-type-page post-entry-69740">
        <div class="entry-content-wrapper clearfix"><div style="padding-bottom:10px; " class="av-special-heading av-special-heading-h3    avia-builder-el-0  el_before_av_hr  avia-builder-el-first  "><h3 class="av-special-heading-tag " itemprop="headline">Ravvuuh tiilájeijei</h3><div class="special-heading-border"><div class="special-heading-inner-border"/></div></div>
<div style="height:10px" class="hr hr-invisible   avia-builder-el-1  el_after_av_heading  el_before_av_heading "><span class="hr-inner "><span class="hr-inner-style"/></span></div>
<div style="padding-bottom:10px; " class="av-special-heading av-special-heading-h4    avia-builder-el-2  el_after_av_hr  el_before_av_textblock  "><h4 class="av-special-heading-tag " itemprop="headline">Ravvuuh tulkkum tiiláámân </h4><div class="special-heading-border"><div class="special-heading-inner-border"/></div></div>
<section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><p><span data-contrast="auto">Uáppáásm tieđettem</span><span data-contrast="auto">čáá</span><span data-contrast="auto">llusáid</span><span data-contrast="auto"><strong><a href="https://www.samediggi.fi/wp-content/uploads/2022/10/Diak_Asioimistulkkausesite_inarinsaame.pdf"> ášástâllâmtulkkuumist</a></strong> já <strong><a href="https://www.samediggi.fi/wp-content/uploads/2022/10/Diak_Tulkkauksen_jarjestaminen_yleisotilaisuuteen_inarinsaame.pdf">aalmugtilálâšvuođâ tulkkuumist</a></strong></span><span data-contrast="auto">.</span><span data-ccp-props="{&quot;201341983&quot;:0,&quot;335559739&quot;:160,&quot;335559740&quot;:257}"> </span></p>
<p><span data-contrast="auto">Tärhibeh tiäđuh tulkkum tiiláámân láá </span><strong><a href="https://www.sktl.fi/kaantaminen_ja_tulkkaus/tyokalupakki-ammattilaiselle-ja-/asiakkaan-tyokalupakki/kun-tilaisuudessa-tarvitaan-tulk/">Suomâ jurgâleijei já tuulhâi lito siijđoin</a></strong>.</p>
</div></section>
<div class="togglecontainer  av-minimal-toggle toggle_close_all  avia-builder-el-4  el_after_av_textblock  el_before_av_hr ">
<section class="av_toggle_section" itemscope="itemscope" itemtype="https://schema.org/CreativeWork">    <div role="tablist" class="single_toggle" data-tags="{All} ">        <p data-fake-id="#toggle-id-1" class="toggler  av-inherit-border-color " itemprop="headline" style="border-color: #745f7e; " role="tab" tabindex="0" aria-controls="toggle-id-1">Väärrid tuulhâid tuárvi ääigild já seelvât tulkkumtáárbuid siiguin<span class="toggle_icon">        <span class="vert_icon"/><span class="hor_icon"/></span></p>        <div id="toggle-id-1" class="toggle_wrap ">            <div class="toggle_content invers-color  av-inherit-border-color " itemprop="text" style="border-color: #745f7e; "><ul>
<li>Sämikielâi tuulhah láá viehâ uccáá, te lii pyeri algâttiđ tulkkum ornim tuárvi ääigild. Sáttá leđe vaigâd finniđ tuulhâid uáli kivkked.</li>
<li>Tulkkum tiiláádijn lii pyeri selvâttiđ tiilájeijee ohtâvuotâtiäđuid, tulkkumkielâ, äigimudo já pääihi, tulkkumvyevi, tulkkum fáádá já pištem nuuvt tárkká ko máhđulâš, vâi tulkkâ puáhtá ráhtádâttâđ muuneeld.</li>
<li>Seelvât, ete kalle tuulhâ tarbâšeh tilálâšvuotân. Tuulhâi meeri sorjo tast, ete mon kuhháá tilálâšvuotâ pištá já kalle kielâ láá tulkkumnáál.</li>
<li>Mušte visásmittiđ, ete mon sämikielâ tuulhâ tun tarbâšah: tavesämi-, anarâš- vâi nuorttâlâškielâ.</li>
</ul>
            </div>        </div>    </div></section>
<section class="av_toggle_section" itemscope="itemscope" itemtype="https://schema.org/CreativeWork">    <div role="tablist" class="single_toggle" data-tags="{All} ">        <p data-fake-id="#toggle-id-2" class="toggler  av-inherit-border-color " itemprop="headline" style="border-color: #745f7e; " role="tab" tabindex="0" aria-controls="toggle-id-2">Sopâmuš já päälhih<span class="toggle_icon">        <span class="vert_icon"/><span class="hor_icon"/></span></p>        <div id="toggle-id-2" class="toggle_wrap ">            <div class="toggle_content invers-color  av-inherit-border-color " itemprop="text" style="border-color: #745f7e; "><ul style="font-weight: 400;">
<li>Tulkkuumist lii pyeri sooppâđ muuneeld pargo iävtuid, pargoääigi, mäksimnáál päälhi já maassâdkeessimiävtuid.</li>
<li>Tulháin lii pyeri sooppâđ muuneeld meid tast, ete kulá-uv sopâmušân máhđulâš ijâstâllâm, mätkisajanmáksu, mälissajanmáksu tâi peiviruuđâ mäksim.</li>
<li>Tuulhâst lii tahheevuoigâdvuotâ jieijâs tulkkuumân, já tulkkum vuorkkim iävtuin kalga sooppâđ muuneeld.</li>
<li>Jis tulkkum uárnejuvvoo káidusohtâvuođáin, te tast kalga sooppâđ muuneeld tulháin sehe selvâttiđ, ete maid teknisijd orniistâlmijd tulkkum váátá.</li>
</ul>
            </div>        </div>    </div></section>
<section class="av_toggle_section" itemscope="itemscope" itemtype="https://schema.org/CreativeWork">    <div role="tablist" class="single_toggle" data-tags="{All} ">        <p data-fake-id="#toggle-id-3" class="toggler  av-inherit-border-color " itemprop="headline" style="border-color: #745f7e; " role="tab" tabindex="0" aria-controls="toggle-id-3">Väärrid tárbulii tekniik ääigild<span class="toggle_icon">        <span class="vert_icon"/><span class="hor_icon"/></span></p>        <div id="toggle-id-3" class="toggle_wrap ">            <div class="toggle_content invers-color  av-inherit-border-color " itemprop="text" style="border-color: #745f7e; "><ul>
<li>Seelvât, ete mii tulkkumvuovijd heivee pyeremusávt tilálâšvuotân já taarbâš-uv tulkkuumân sierâ tekniik.</li>
<li>Ášástâllâmtulkkum puáhtá tábáhtuđ aldatulkkuumin pääihi alne tâi káidustulkkuumin ovdâmerkkân puhelin tâi videotulkkumpiergâsij vievâst.</li>
<li>Almostilálâšvuođâ tulkkum puáhtá tábáhtuđ konsekutiivlávt tâi simultaanlávt, sehe cuulijdmáin.
<ul>
<li>Konsekutiivtulkkuumist sárnoo já tulkkâ sárnuv vuáruluvâi. Konsekutiivtulkkum ij vaađâ sierâ tulkkumpiergâsijd, peic tom puáhtá orniđ siämmái jienâtävistempiergâsijguin ko eres-uv tilálâšvuođâ.</li>
<li>Simultaantulkkuumist sárnum tulkkojeh siämmáá-áigásávt nube kielân. Simultaantulkkum váátá tulkkumpiergâsijd. Tilálâšvuođâ uárnejeijee västid tulkkumpiergâsij orniimist.</li>
</ul>
</li>
<li>Ko tulkkum uárnejuvvoo káidusin, te lii pyeri sooppâđ káidustulkkum keččâlem ovdil čuákkim.</li>
</ul>
<p>Tulkkumtekniik puáhtá tiäđuštâllâđ Säämi kulttuurkuávdáš Sajosist. Ohtâvuotâtiäđuh láá <a href="https://www.sajos.fi/kavijoille">Saijoos nettisiijđoin</a>.</p>
            </div>        </div>    </div></section>
<section class="av_toggle_section" itemscope="itemscope" itemtype="https://schema.org/CreativeWork">    <div role="tablist" class="single_toggle" data-tags="{All} ">        <p data-fake-id="#toggle-id-4" class="toggler  av-inherit-border-color " itemprop="headline" style="border-color: #745f7e; " role="tab" tabindex="0" aria-controls="toggle-id-4">Tooimât tuáváášmateriaal puorijn aaigijn<span class="toggle_icon">        <span class="vert_icon"/><span class="hor_icon"/></span></p>        <div id="toggle-id-4" class="toggle_wrap ">            <div class="toggle_content invers-color  av-inherit-border-color " itemprop="text" style="border-color: #745f7e; "><ul>
<li>Tulkkum tuáváášmateriaal kalga toimâttiđ tuulkân nuuvt jotelávt ko máhđulâš, vâi tulkkâ pasta ráhtádâttâđ olmânáál tulkkumtilálâšvuotân. Tuáváášmateriaal lii ovdâmerkkân tilálâšvuođâ ohjelm, uásálisteelisto, kieđâvuššâmnáál äššikirjeh tâi sahâvuároid lohtâseijee tuáváášmateriaaleh.</li>
<li>Mušte toimâttiđ meid ääigi mield peividum versioid sehe eidu ovdil tilálâšvuođâ finnejum materiaalijd tulháid nuuvt jotelávt ko máhđulâš.</li>
</ul>
            </div>        </div>    </div></section>
<section class="av_toggle_section" itemscope="itemscope" itemtype="https://schema.org/CreativeWork">    <div role="tablist" class="single_toggle" data-tags="{All} ">        <p data-fake-id="#toggle-id-5" class="toggler  av-inherit-border-color " itemprop="headline" style="border-color: #745f7e; " role="tab" tabindex="0" aria-controls="toggle-id-5">Vääldi huámmášumán meid eres keevâtlijd orniistâlmijd<span class="toggle_icon">        <span class="vert_icon"/><span class="hor_icon"/></span></p>        <div id="toggle-id-5" class="toggle_wrap ">            <div class="toggle_content invers-color  av-inherit-border-color " itemprop="text" style="border-color: #745f7e; "><ul style="font-weight: 400;">
<li>Soovâ tulhâiguin, ete mon ennuv ovdil tilálâšvuođâ älgim kalga leđe pääihi alne.</li>
<li>Tulhâiguin lii pyeri sooppâđ tast, ete kii tuáimá tilálâšvuođâst tuulhâi ohtâvuotâolmožin, vâi tuulhah finnejeh táárbu mield ohtâvuođâ tilálâšvuođâ uárnejeijei.</li>
</ul>
            </div>        </div>    </div></section>
</div>
<div style="height:10px" class="hr hr-invisible   avia-builder-el-5  el_after_av_toggle_container  el_before_av_heading "><span class="hr-inner "><span class="hr-inner-style"/></span></div>
<div style="padding-bottom:10px; " class="av-special-heading av-special-heading-h4    avia-builder-el-6  el_after_av_hr  el_before_av_toggle_container  "><h4 class="av-special-heading-tag " itemprop="headline">Ravvuuh jurgâlusâi tiiláámân</h4><div class="special-heading-border"><div class="special-heading-inner-border"/></div></div>
<div class="togglecontainer  av-minimal-toggle toggle_close_all  avia-builder-el-7  el_after_av_heading  avia-builder-el-last ">
<section class="av_toggle_section" itemscope="itemscope" itemtype="https://schema.org/CreativeWork">    <div role="tablist" class="single_toggle" data-tags="{All} ">        <p data-fake-id="#toggle-id-6" class="toggler  av-inherit-border-color " itemprop="headline" style="border-color: #745f7e; " role="tab" tabindex="0" aria-controls="toggle-id-6">Raavâ jurgâlusâi tiiláámân Sämitige sämikielâ toimâttuvâst<span class="toggle_icon">        <span class="vert_icon"/><span class="hor_icon"/></span></p>        <div id="toggle-id-6" class="toggle_wrap ">            <div class="toggle_content invers-color  av-inherit-border-color " itemprop="text" style="border-color: #745f7e; "><ol>
<li>Vuolgât jurgâlemtáttum čujottâsân anne-kirste.aikio(at)samediggi.fi tâi njuolgist jurgâleijeid</li>
</ol>
<ul>
<li>Tavesämikielâ: irma.laiti(at)samediggi.fi</li>
<li>Anarâškielâ: tanja.kyro(at)samediggi.fi</li>
<li>Nuorttâlâškielâ: merja.fofonoff(at)samediggi.fi</li>
</ul>
<ol start="2">
<li>Almoot čielgâsávt, ete mon sämikielân tun táátuh jurgâlus</li>
<li>Almoot ain toivum toimâttempeeivi</li>
<li>Almoot vuolgâteevstâ merkkâmere, koskâmerhâiguin</li>
<li>Almoot rekigistemčujottâs já máhđulâš čuijoos</li>
<li>Lahte vuolgâteevstâ šleđgâpoostân ain word-tiätuvuárkkán</li>
</ol>
<p>Tiilám vuástáväldim jurgâleijee vuolgât tiilájeijei kuittám já almoot, ete lii-uv toimâttemäigitavlu máhđulâš.</p>
<p>Tekstâ jurgâluvvoo vuolgâteevstâ oolâ já tondiet lii velttidmettum, ete vuolgâtekstâ lii word-tiätuvuárkkán já valmâšin hämmejum. Jurgâleijeeh iä räähti tekstâkieđâvuššâm tiilájeijee peeleest.</p>
<h5><strong>Hadeh</strong></h5>
<p>Sämikielâ toimâttuv adelem jurgâlusâst piärroo máksu kielâpaarâst suomâkielâ – sämikielâ (tavesämikielâ, anarâškielâ tâi nuorttâlâškielâ) teikâ nubijkulij 85 eurod/sijđo já siijđost 1 560 merkkâd koskâmerhâiguin.</p>
<p>Jis jurgâlemnáál tekstâ lii táváliist vaigâdub, te jurgâlemmáávsu puáhtá alediđ enâmustáá 50 %:jn siämmáánáál ko huápulii pargo jurgâlemmáávsu puáhtá alediđ enâmustáá 50%:jn. Jis jurgâlus ana sistees peividem jo orroo jurgâlusân, te haddeest puáhtá kepidiđ 50 % tâi kevttiđ ucemushade.</p>
<p>Jurgâlusâi ucemushadde lii 25 eurod.</p>
<p>Luuvâ lase: <a href="https://www.samediggi.fi/jurgalempalvalusah/?lang=an">https://www.samediggi.fi/jurgalempalvalusah/?lang=an</a></p>
            </div>        </div>    </div></section>
<section class="av_toggle_section" itemscope="itemscope" itemtype="https://schema.org/CreativeWork">    <div role="tablist" class="single_toggle" data-tags="{All} ">        <p data-fake-id="#toggle-id-7" class="toggler  av-inherit-border-color " itemprop="headline" style="border-color: #745f7e; " role="tab" tabindex="0" aria-controls="toggle-id-7">Raavâ jurgâlusâi tiiláámân freelancer-jurgâleijest<span class="toggle_icon">        <span class="vert_icon"/><span class="hor_icon"/></span></p>        <div id="toggle-id-7" class="toggle_wrap ">            <div class="toggle_content invers-color  av-inherit-border-color " itemprop="text" style="border-color: #745f7e; "><ul>
<li>Tun puávtáh uuccâđ freelancer-jurgâleijeid <a href="https://www.samediggi.fi/ohtavuota/jurgaleijeeh-ja-tuulhah/?lang=an">Sämitige jurgâleijei já tuulhâi uuccâmpalvâlusâst</a></li>
<li>Toovâ falâlduv jurgâlempalvâlusâst</li>
<li>Jurgâlus tiiláádijn lii pyeri pyehtiđ oovdân kuittâg taid aašijd
<ul>
<li>Jurgâlusâi vuolgâkielâ já čuosâttâhkielâ</li>
<li>Teevstâ fáddá já siskáldâs</li>
<li>Teevstâ kukkodâh, jurgâleijeeh pyehtih čäälliđ reekkig merkkâmere, sijđomere tâi raddalâshade mield</li>
<li>Kuás materiaalijd puáhtá toimâttiđ jurgâleijei</li>
<li>Jurgâlus äigitavlu</li>
<li>Mon häämist tekstâ lii finnimnáál</li>
</ul>
</li>
<li>Mušte almottiđ čielgâsávt, ete mon sämikielân tun táátuh jurgâlus</li>
<li>Soovâ jurgâlus haddeest já rekigist muuneeld</li>
<li>Soovâ, ete kulá-uv njuolgâluuhâm haadan. Jis koččâmušâst lii tekstâ, mii teddiluvvoo, te jurgâleijein puáhtá sooppâđ, ete sun täärhist vala teddilem várás valmâš teevstâ kielâ.</li>
<li>Jurgâlusâst puáhtá toohâđ meid munetiäđustâllâm, jis jurgâlemnáál tekstâ ij lah vala vaalmâš, mutâ tun tiäđáh suulân valmâštumääigi.</li>
</ul>
<p>Sämitige hoodijd puáhtá anneeđ ovdâmerkkân, mutâ freelancer-jurgâleijein láá jieijâs hadeh. Freelancer-jurgâleijei jurgâlemhoodijd kannat koijâdiđ njuolgist freelancer-jurgâleijein.</p>
            </div>        </div>    </div></section>
</div>
</div>
      </div>
    </main>
  </body>
</html>
