<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-70499 post-loop-1 post-parity-odd post-entry-last single-big with-slider post-70499 post type-post status-publish format-standard has-post-thumbnail hentry category-ialattas-ja-vuoigadvuota category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/10/25/iavtuttum-kuaivuttahmineraalviaru-lii-liijkas-vyeligis-taasist/?lang=an" rel="bookmark" title="Permanent Link: Iävtuttum kuáivuttâhmineraalviäru lii liijkás vyeligis tääsist">Iävtuttum kuáivuttâhmineraalviäru lii liijkás vyeligis tääsist			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Sämitigge lii celkkim hammiittâsâst haldâttâs iävtuttâssân kuáivuttâhmineraalviärun kyeskee lahâaasâtmist. Suomân iävtutteh uđđâ kuáivuttâhmineraalviäru, mon kolgâččii mäksiđ Suomâst koivum kuáivuttâhmineraalijn. </strong><strong>Viäru heiviittemsuárgán kulâččii kuáivuttâhlaavâst uáivildum kuáivuttâhmineraaleh, mutâ heiviittemsyergi ulguubel raijiiččii kolletoidemist kavnum kuáivuttâhmineraalijd.</strong></p>



<p>Iävtuttâs mield puoh meetaalmaalmâi viärutääsi ličij fastâ 0,6 prooseent uási meetaalmaalmâ siskeldem meetaal viäruttâsáárvust. Eres kuáivuttâhmineraaláid viärutääsi ličij fastâ 0,20 euro malmâtoonist.</p>



<p>– Iävtuttum kuáivuttâhmineraalviäru lii liijkás vyeligis tääsist. Maailmist meetaalmaalmâi árvurojalteh láá maaŋgâkiärdásiih ko verdid Suomân iävtuttum viärutáásán. Viärupyevtittâssáin iä paste toohâđ väriruttârááju máhđulij vahâgij väärrin, ige luávdiđ infrastruktuurkoloid, iätá Sämitige saavâjođetteijee Tuomas Aslak Juuso.</p>



<p>Sämitigge puáhtá oovdân ciälkkámušâstis, ete kuáivuttâhtoimâ sämmilij päikkikuávlust ij lah sämmilij uáinust tuhhiittettee, ige kuáivuttâhmineraalviäru lasseet tooimâ tuhhiittetteevuođâ. Kuáivuttâhtoimâ ij heivii sämmilij päikkikuávlu arktâsii já hitásávt uđâsmuvvee luándun.</p>



<p>– Sämitigge ij uáini vuáđustâsâid toos, mane kollekuáivum ooleest kavnum kuáivuttâhmineraalijd kolgâččii raijiđ kuáivuttâhmineraalviäru ulguubel. Kollekuáivumist kavnum mineraaleh láá siämmáánáál ohtii kevttimnáál mineraaleh, tego eres-uv mineraaleh, juátká Juuso.</p>



<p>Suomâst maašinlii kollekuáivum hárjutteh iänááš sämmilij päikkikuávlust, kost luándu lii herkki já uđâsmuvá hitásávt. Kollekuáivumist šaddeh negatiivliih vaikuttâsah luándun, čácádâhân sehe sämmilij hinnáid hárjuttiđ kuávlust jieijâs ärbivuáválijd iäláttâsâid. Sämitigge ana kuáhtulâžžân tom, ete sij, kiäh kuáivuh kole nuuvt kočodum staatâ enâmist, uásálisteh viärumááksun já kyeddih jieijâs uásild ovdâsvástádâs uđâsmuuhánnáá luánduriggoduvâi enâmist väldimist.</p>



<ul><li><a href="https://dokumentit.solinum.fi/samediggi/download/?d=dokumenttipankki/aloitteet_esitykset_lausunnot_ja_muut/lausunnot/toimikausi_2020-2023/elinkeino_oikeus_ja_ymp%C3%A4rist%C3%B6/lausunto_luonnoksesta_hallituksen_esitykseksi_kaivosmineraaliveroa_koskevasta_lains%C3%A4%C3%A4d%C3%A4nn%C3%B6st%C3%A4.pdf">Sämitige ciälkkámuš hammiittâsâst haldâttâs iävtuttâssân kuáivuttâhmineraalviärun kyeskee lahâaasâtmist</a>.</li><li>Staatâvarijministeriö tiäđáttâs 27.9.2022<br/><a href="https://valtioneuvosto.fi/-/10623/suomesta-louhituille-kaivosmineraaleille-uusi-vero">https://valtioneuvosto.fi/-//10623/suomesta-louhituille-kaivosmineraaleille-uusi-vero</a></li></ul>



<h4 class="wp-block-heading" id="h-lasetiaduh"><strong>Lasetiäđuh:</strong></h4>



<p>Tuomas Aslak Juuso<br/>Saavâjođetteijee<br/>040 687 3394<br/><a href="mailto:tuomas.juuso@samediggi.fi ">tuomas.juuso@samediggi.fi </a></p>



<p>Sarita Kämäräinen<br/>iäláttâs- já pirâslahâčällee<br/>040 415 5969<br/><a href="mailto:sarita.kamarainen@samediggi.fi">sarita.kamarainen@samediggi.fi</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
