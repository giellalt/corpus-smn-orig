<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-70583 post-loop-1 post-parity-odd post-entry-last single-big  post-70583 post type-post status-publish format-standard has-post-thumbnail hentry category-kulttuur category-saamelainen-lastenkulttuukeskus-mannu-an category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/10/31/samikulttuurkuavdai-tooima-kalga-turvid/?lang=an" rel="bookmark" title="Permanent Link: Sämikulttuurkuávdái tooimâ kalga turviđ">Sämikulttuurkuávdái tooimâ kalga turviđ			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Sämitigge kiäsá máttááttâs- já kulttuurministeriön oovtviärdásii já juvsâttettee sämikulttuur ovdedem keežild. Sämisiärváduv pyereestvaijeem tááhust eellimtehálij kulttuurkuávdái tooimâ ruttâdem kalga turviđ, vâi sämmiliih kulttuurpalvâlusah liččii eellimvuáimáliih já puohâi juksâmnáál.</strong></p>



<p>Kuávdáin, moh tuáimih Sämitige vuálásâžžân, lii stuorrâ merhâšume ellee sämikulttuur já sämisiärváduv pyereestvaijeem oovdedmist. Elleekovekuávdáš Skábma, párnáikulttuurkuávdáš Mánnu já Säämi muusikkuávdáš láá sehe tuárjum sämmilij kulttuuridentiteet já lasettâm sämmilii taiđuu oinum. Tai tooimâst lii lamaš stuorrâ merhâšume eromâšávt sämipárnáid já -nuoráid, nuuvt sämikuávlust ko meid ton ulguubeln-uv.</p>



<p>– Jis mij ep finnii tuárvi ruttâdem, te ovdâmerkkân párnáikulttuurkuávdáš Mánnu tooimâ nohá ollásávt puáttee ive, tastko ruttâdem pijssáá tuš oovtâ pargee pälkkikoloid. Talle puoh fyysilâš toimâ muttoo vuávámpargon, mii ij lah innig ulmemiäldásâš. Mun lam huolâstum tast, ete olášuveh-uv sämipárnái vuoigâdvuođah, jis sijjân ij lah kielâ já kulttuur miäldásâš jieijâs toimâ fáállun, iätá säämi párnáikulttuurkuávdáá kuhesáigásâš pargee Petra Magga-Vars.</p>



<p>Tááláš ruttâdem ij máhđulist kuávdái oles tooimâ, iäge toh paste laseruđâittáá faallâđ jieijâs palvâlusâid oovtviärdásávt tâi ovdediđ puáttee pargos. Sämitigge kiäsá-uv máttááttâs- já kulttuurministeriön vâi kuávdái toimâ ličij torvejum meid puátteevuođâst.</p>



<h4 class="wp-block-heading">Duodji-akatemia jotonpieijâm tehálâš</h4>



<p>Tuáimee kuávdái lasseen lii tehálâš peessâđ juátkiđ meid Duodji-akatemia pargo. Iänuduv kieldáin ovdedum haavâst lii lamaš ulmen sämituojij mättim nanodem já uđđâ pargosoojijd vuáđudem, sehe Iänuduvâst já oles sämikuávlust.</p>



<p>– Sämikulttuurkuávdái já Duodji-akatemia tooimâi turvim lii eromâš tehálâš. Akatemia maaŋgâ suhâpuolvâ piirâs nanodičij meid oovtâstpargo Ruotâ já Taažâ tuáijárijguin, iätá Sämitige saavâjođetteijee Tuomas Aslak Juuso.</p>



<p>Akatemia ornim kuursah iäláskiteh sämikulttuur já nanodeh tyejimáátu sirdâšum suhâpuolvâst nuubán. Mättim, mii lii ovdil sirdâšum pääihist já aldapirrâsist, käibid tääl toorjân aktiivlijd toorjâtooimâid. Sämitige ulmen lii finniđ Duodji-akatemia Sämitige kulttuurkuávdáštooimâ uássin.</p>



<p><a href="https://dokumentit.solinum.fi/samediggi/download/?d=dokumenttipankki/aloitteet_esitykset_lausunnot_ja_muut/muut/toimikausi_2020-2023/vetoomus_saamelaiskulttuurikeskusten_puolesta_211022.pdf">Luuvâ Sämitige áánnum pyerebeht juvsâttettee já oovtviärdásub sämikulttuur ovdedem peeleest</a></p>



<h4 class="wp-block-heading">Lasetiäđuh:</h4>



<p>Tuomas Aslak Juuso<br/>Saavâjođetteijee<br/>040 687 3394<br/><a href="mailto:tuomas.juuso@samediggi.fi ">tuomas.juuso@samediggi.fi </a></p>



<p>Petra Biret Magga-Vars<br/>Toimâstivrejeijee<br/>puh. 040 7325503<br/>petra.magga@samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
