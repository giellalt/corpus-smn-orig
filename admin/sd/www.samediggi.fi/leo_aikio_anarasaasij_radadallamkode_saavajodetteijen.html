<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-51903 post-loop-1 post-parity-odd post-entry-last single-big with-slider post-51903 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/12/09/leo-aikio-anarasaasij-radadallamkode-saavajodetteijen/?lang=an" rel="bookmark" title="Permanent Link: Leo Aikio anarâšaašij ráđádâllâmkode saavâjođetteijen">Leo Aikio anarâšaašij ráđádâllâmkode saavâjođetteijen			<span class="post-format-icon minor-meta"/>	</a></h1></header><div class="entry-content" itemprop="text"><p>Anarâšaašij ráđádâllâmkode saavâjođetteijen väljejui Leo Aikio já värisaavâjođetteijen Aslak Pekkala. Ráđádâllâmkodde čokkânij majebaargâ 8.12.2020. Čuákkimist kieđâvuššii ráđádâllâmkode ornijdum lasseen Sämitige toimâohjelm 2020-2023 uulmijd anarâšâi uáinust sehe sämmilij tuotâvuotâ- já sovâdâttâmproosees.</p>
<p>Ráđádâllâmkodde savâstâllii čuákkimist Sämitige toimâohjelm 2020-2023 uulmijn anarâšâi uáinust já eromâšávt savâstâlmijn poođij oovdân säämi kielâlaavâ olášum anarâškielâ uásild. Čuákkim meid kieđâvušâi äigikyevdilis kejâstuv sämmilij tuotâvuotâ- já sovâdâttâmprosesist já ráđádâllâmkodde puovtij oovdân, ete anarâšâi já anarâškielâlij sajattâh váldoo huámmášumán.</p>
<p>– Anarâšaašij ráđádâllâmkodde lii uđđâ toimâorgaan Sämitiggeest já lii tergâd, ete mij peessâp ráđádâllâmkode pargoost aalgân. Ulmen lii, ete ráđádâllâmkodde čokkân táárbu mield já oovded äigikyevdilijd aašijd, moh kyeskih anarâššáid, iätá ráđádâllâmkode saavâjođetteijee já Sämitige II värisaavâjođetteijee Leo Aikio.</p>
<p>Sämitige čuákkim 1/2020 asâttij anarâšaašij ráđádâllâmkode toimâpajan 2020-2023. Ráđádâllâmkoodán nomâttui Leo Aikio, Aslak Pekkala, Asko Länsman, Inka Kangasniemi, Anu Avaskari ja Anni Koivisto. Ráđádâllâmkode tárguttâssân lii ovdediđ anarâšâi aašijd já sajattuv.</p>
<p>Ráđádâllâmkode pargon lii adeliđ ciälkkámušâid Sämitige stiivrân já lävdikuddijd anarâššáid kyeskee aašijn, čuávvuđ anarâššáid kyeskee aašij ovdánem, toimâđ äššitobden anarâššáid kyeskee aašijn sehe toohâđ iävtuttâsâid anarâššáid kyeskee koččâmušâin.</p>
<p><em>Kove: Ville-Riiko Fofonoff</em></p>
<p> </p>
<p><strong>Lasetiäđuh:</strong></p>
<p>Sämitige II värisaavâjođetteijee Leo Aikio puh. 040 621 6505 / 010 839 3180, leo.aikio(at)samediggi.fi</p>
<p>Viestâdemčällee Johanna Alatorvinen puh. 010 839 3140 / 040 663 4493, johanna.alatorvinen(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
