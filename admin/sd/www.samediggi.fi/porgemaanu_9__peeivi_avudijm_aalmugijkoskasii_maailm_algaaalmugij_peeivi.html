<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-46701 post-loop-1 post-parity-odd post-entry-last single-big with-slider post-46701 post type-post status-publish format-standard has-post-thumbnail hentry category-ialattas-ja-vuoigadvuota category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/08/10/porgemaanu-9-peeivi-avudijm-aalmugijkoskasii-maailm-algaaalmugij-peeivi/?lang=an" rel="bookmark" title="Permanent Link: Porgemáánu 9. peeivi ávudijm aalmugijkoskâsii maailm algâaalmugij peeivi">Porgemáánu 9. peeivi ávudijm aalmugijkoskâsii maailm algâaalmugij peeivi			<span class="post-format-icon minor-meta"/>	</a></h1></header><div class="entry-content" itemprop="text"><p>Jieht 9.8.2020 ávudijm aalmugijkoskâsii maailm algâaalmugij peeivi. Peeivi ulmen lii levâttiđ já lasettiđ almolávt tiäđu algâaalmugáid kyeskee koččâmušâin sehe pajediđ oovdân algâaalmugij vuoigâdvuođâi suojâlem já ovdedem merhâšume.</p>
<p>Sämmiliih láá ohtâ maailm algâaalmugijn sehe áinoo Euroop Union kuávlust já Suomâst riävtálávt tubdâstum algâaalmug.  Sämitigge parga juátkojeijee pargo sämmilij aašij já vuoigâdvuođâi ovdedem pyerrin nuuvt aalmuglii ko aalmugijkoskâsii-uv tääsist.</p>
<p>Sämitige saavâjođetteijee Tuomas Aslak Juuso ana, ete aalmugijkoskâsii maailm algâaalmugij peeivi merhâšume lii tehálâš eromâšávt eidu tiäđu lasettem tááhust.  -Mun tuáivum, ete ovdâmerkkân algâaalmugij vuoigâdvuođâi olášume finniiččij almolávt eenâb saje jyehipiäiválijn savâstâlmijn já, ete toh valduuččii tuođâlávt huámmášumán sierâ tuáimei juávhust sii pargoost.</p>
<p>Ive 2020 aalmugijkoskâsii maailm algâaalmugij peeivi teeman lii COVID-19 já algâaalmugij naavcah vuástálistiđ tom (eŋgâlâskielân <em>COVID-19 and indigenous peoples’ </em>resilience). Algâaalmugeh pirrâ maailm kärttih kuáhtáđ argâstis sierâlágán hástusijd, já COVID-19 pandemia lii maaŋgâin soojijn toohâm sii tile ovdiist vaigâdubbon.</p>
<p><a href="https://www.un.org/en/observances/indigenous-day">Ovtâstum aalmugeh (OA)</a> pajedeh oovdân aalmugijkoskâsii maailm algâaalmugij piäiván kyeskee tiäđáttâsâst meid algâaalmugij naavcâid vuáháduđ tilán já uuccâđ sii ärbivuáválii tiätun já vuáháduvváid vuáđudeijee vuovijd taistâlmist pandemia vuástá. Ohtân tehálâš vyehhin ovdediđ algâaalmugij tile pandemia ääigi mainâšuvvoo meid tiervâsvuođâhuolâttâs palvâlusâi visásmittem algâaalmugij jieijâs kielân, sehe sii eromâš tile huámmášumán väldim.</p>
<p>Saavâjođetteijee Juuso tiäddut, ete sämikielâlâš viestâdem já sämmilij kielâlij vuoigâdvuođâi olášume ovdâmerkkân tiervâsvuođâhuolâttâs pirrâduvâst lii tehálâš mušteđ meid mist Suomâst. Toos lasseen sämmilii kulttuur huámmášumán väldee palvâlusâi faallâm kolgâččii pasteđ pyerebeht visásmittiđ. Sämitigge algâttij kesimáánust kampanja oovtviärdásij soti-palvâlusâi peeleest. <strong>Uáppáásm </strong>Sämitige kampanjan oovtviärdásijn soti-palvâlusâin kampanjasiijđost <a href="http://www.samediggi.fi/sote-uudistus">www.samediggi.fi/sote-uudistus</a>.</p>
<p>Sämitigge viggá jieijâs uásild ovdediđ sämikielâlii tiäđu finnim já jyehim koronavirustile háárán <a href="https://www.samediggi.fi/tiaduh-koronavirusist-samikielan/?lang=an">nettisijđoinis</a>.</p>
<h5>Lasetiäđuh</h5>
<p>saavâjođetteijee Tuomas Aslak Juuso puh. 040 687 3394, tuomas.juuso(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
