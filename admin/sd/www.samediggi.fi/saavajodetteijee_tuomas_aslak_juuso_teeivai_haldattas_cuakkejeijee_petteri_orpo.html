<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-76213 post-loop-1 post-parity-odd post-entry-last single-big  post-76213 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/05/25/saavajodetteijee-tuomas-aslak-juuso-teeivai-haldattas-cuakkejeijee-petteri-orpo/?lang=an" rel="bookmark" title="Permanent Link: Saavâjođetteijee Tuomas Aslak Juuso teeivâi haldâttâs čuákkejeijee Petteri Orpo">Saavâjođetteijee Tuomas Aslak Juuso teeivâi haldâttâs čuákkejeijee Petteri Orpo			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Sämitige saavâjođetteijee Tuomas Aslak Juuso kollij majebaargâ 23.5.2023 haldâttâsráđádâlmijn Helsigist já teeivâi saavâjođetteijee Petteri Orpo (kok.), kote tuáimá haldâttâs čuákkejeijen. Sämitigge lâi puávdejum äššitobdeekyessin riehtipolitiik já täsiárvu -juáhusân, mutâ ko haldâttâsráđádâlleeh koskâldittii iänááš uási ráđádâllâmpeevdij tooimâst, te meid kollim kessui maasâd.</strong></p>



<p>Orpo jođettem haldâttâsráđádâlmijn láá vyesimáánu ääigi ráđádâllâm puáttee haldâttâsohjelmist kokoomus, vuáđusyemmilij, ruotâlii aalmugpiäláduv já ristâlâšdemokraatij kooskâ.</p>



<p>-Lii šiev taho Orpost, ete teivâm suin uárnejui huápulii äigitaavlust peerusthánnáá. Muái peesáin tuođâi savâstâllâđ ašijguin, ige kuhes mätki moonnâm tušás, ko nubbe kollim ij olášum, paahud Sämitige saavâjođetteijee Tuomas Aslak Juuso.</p>



<p>Sämitigge lii toimâttâm ráđádâllei kiävtun jieijâs uulmijd haldâttâsohjelmân sämmilij vuoigâdvuođâi turvim já ovdedem várás, já tain savâstâláin luándulávt meid teivâdmist Orpoin.</p>



<p>-Muái savâstâláim mii uulmij lasseen pyeri vuoiŋâst meid eromâšávt sämitiggelaavâ uđâsmitmist já sämiaašij koordinistmist staatâhaldâttuvâst, já tuáivu mield mij peessâp juátkiđ savâstâllâm maŋeláá vuáváámij mield meid riehtipolitiik haldâttâsráđádâlleiguin, Juuso muštâl.</p>



<h4 class="wp-block-heading" id="h-samitige-ulmeh-haldattasohjelman">Sämitige ulmeh haldâttâsohjelmân</h4>



<p>Sämitiggeest láá čuávuvááh toimâulmeh haldâttâsohjelmân 2023<strong>–</strong>2027 sämmilij vuoigâdvuođâi ovdedem várás. Sämitige válduteemah láá: 1) kielâ puáhtá eellimvyeimi– máttááttâs puáhtá puátteevuođâ, 2) parlamentaarlâš toimâkodde ovdediđ sämmilijd iäláttâsâid, já 3) ohjelm OA algâaalmugij vuoigâdvuođâi julgáštus olášutmân.</p>



<p>Toos lasseen Sämitigge lii pajedâm oovdân äigikyevdilis äššin sämitiggelaavâ uđâsmittem, sämmilij tuotâvuotâ- já sovâdâttâmproosees, sämmilij huámmášumán väldim sosiaaltorvouđâsmitmist, tave-eennâmlii sämisopâmuš sehe sämmilij vuoigâdvuođâi turvim luándu kiävtust.</p>



<p>Luuvâ: <a href="https://www.samediggi.fi/ajankohtaista/eduskuntavaalit-2023/">Sämitige ulmeh haldâttâsohjelmân</a></p>



<h4 class="wp-block-heading" id="h-lasetiaduh">Lasetiäđuh:</h4>



<p>Tuomas Aslak Juuso<br/>Saavâjođetteijee<br/>040 687 3394<br/><a href="mailto:tuomas.juuso@samediggi.fi ">tuomas.juuso@samediggi.fi </a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
