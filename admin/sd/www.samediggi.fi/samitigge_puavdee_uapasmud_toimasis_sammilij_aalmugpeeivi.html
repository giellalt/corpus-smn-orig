<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-21010 post-loop-1 post-parity-odd post-entry-last single-big with-slider post-21010 post type-post status-publish format-standard has-post-thumbnail hentry category-tabahtusah category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/01/14/samitigge-puavdee-uapasmud-toimasis-sammilij-aalmugpeeivi/?lang=an" rel="bookmark" title="Permanent Link: Sämitigge puávdee uápásmuđ toimâsis sämmilij aalmugpeeivi">Sämitigge puávdee uápásmuđ toimâsis sämmilij aalmugpeeivi			<span class="post-format-icon minor-meta"/>	</a></h1></header><div class="entry-content" itemprop="text"><p><strong>Sämitigge uárnee ávus uuvsâi peeivi Aanaar Sajosist sämmilij aalmugpeeivi 6.2.2019 tme 10-15. Peeivi ulmen lii pyehtiđ Sämitige tooimâ uápisin. Mij tuáivuttep puohâid tiervâpuáttim uásálistiđ piäiván!</strong></p>
<p>Sämmilij aalmugpeivi ávuduvvoo jyehi ive kuovâmáánu 6. peeivi. Ávutuáluh uárnejuvvojeh talle ärbivuáválávt Sämieennâm jieškote-uv kuávluin já tááláá ääigi meid Sämieennâm ulguubeln. – Taan ive mij halijdep eromâšávt pyehtiđ Sämitige tooimâ uápisin já mij pivdep puohâid, kiäh láá perustum, uásálistiđ ávus uuvsâi piäiván Aanaar Sajosân, illood saavâjođetteijee Tiina Sanila-Aikio.</p>
<p>– Peeivi ääigi puáhtá uápásmuđ Sämitige toimâive äigikyevdilis teemaid, tego aalmugijkoskâsii algâaalmugkielâi teemaihán. Puoh Suomâst sarnum sämikielâi tile lii hälytteijee já pargo, mii pargoo sämikielâi oovdân, lii eellimtehálâš, juátká Sanila-Aikio.</p>
<p>Ávus uuvsâi peeivi ohjelmist lii uápásmem Sämitige toimâtuvváid sehe poolitlii vaikuttem máhđulâšvuođáid. Sämitigge fáálá puoh kuossijd käähvi já Saijoos raavâdviäsu Čaijust puáhtá uástiđ aalmugpeeivi peivimáállás. Peeivi uásálistei kooskâ vuárbáduvvoo fanimateriaal já siisâpeessâmlippu ive 2019 <a href="http://www.ijahisidja.fi/sami/aigeguovdil.php?lang=SM">Ijâttes Ijjâ</a> -festivaalân.</p>
<p><a href="https://www.samediggi.fi/2019/01/31/saami-aalmugpeeivi-ohjelm-6-2-2019/?lang=an">Ohjelm »</a></p>
<p> </p>
<p>Sämmilij aalmugpeivi lii ohtâ sämmilij liputtempeivi. Juhlepeivin aalmugpeivi lii vala nuorâ, tastko syemmilii almenáákán tot merkkejui eskân ive 2004. Aalmugpeeivist meridui kuittâg jo ive 1992, já juhlepeeivi historjá uulât paijeel čyeđe ive keččin, ihán 1917. Talle Taažâ Ruándimist uárnejui vuossâmuš tave-eennâmlâš sämičuákkim, mon ulmen lâi suogârdâllâđ sämmilij eellimmáhđulâšvuođâid já väldiđ pele sämmiláid kyeskee koččâmuššáid.</p>
<p>Sämmilâštiätu máttááttâsân já ulmuid, kiäh láá perustum: <a href="http://www.oktavuohta.com">www.oktavuohta.com</a>. Siijđoh láá tuáistáážân suomâkielân.</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
