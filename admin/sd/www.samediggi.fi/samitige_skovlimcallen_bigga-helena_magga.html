<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-74120 post-loop-1 post-parity-odd post-entry-last single-big  post-74120 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/03/07/samitige-skovlimcallen-bigga-helena-magga/?lang=an" rel="bookmark" title="Permanent Link: Sämitige škovlimčällen Bigga-Helena Magga">Sämitige škovlimčällen Bigga-Helena Magga			<span class="post-format-icon minor-meta"/>	</a></h1></header><div class="entry-content" itemprop="text"><p><strong>Sämitige olesčuákkim valjij čuákkimistis 24.2.2023 škovlimčällee viirgán Guhtur Niillas Juhána Bigga, Bigga-Helena Magga.  Magga lii toimâm škovlimčällee virgesajasâžžân ive 2023 aalgâst. </strong></p>
<div id="attachment_74113" style="width: 1040px" class="wp-caption alignnone"><p id="caption-attachment-74113" class="wp-caption-text">Bigga-Helena Magga. <em>Kove: Johanna Alatorvinen / Sämitigge. </em></p></div>
<p>Škovlimčällee tuáimá škovlim- já oppâmateriaaltoimâttuv hovdân já škovlim- já oppâmateriaallävdikode oovdânpyehten já čällen.  Bigga-Helena Magga juátká škovlimčällee pargostis já vuárdá mielâkiddiivâšvuođáin pargo pyehtim máhđulâšvuođâid já háástuid.</p>
<p>–Lii suámi peessâđ ovdediđ škovlimaašijd já anneeđ huolâ škovlâmaailmist sämiuáinust. Sämitigge puáhtá vaikuttiđ oppâmpoliitlâš linjiimáin nuuvt páihálâš ko riijkâtääsi oppâvuáváámáid, iätá Magga.</p>
<p>Bigga-Helena lii ovdeláá porgâm Sämitiggeest oppâmateriaalpargen sehe Säämi kielâkäldee tavesämikielâ kielâpargen.  Sust lii pargohárjánem meid máttáátteijee pargoin sehe jođettemhárjánem projektijn sehe rehtor pargoost.  Ive 2023 aalgâst Magga lii toimâm škovlimčällee virgesajasâžžân.</p>
<p>Sämitigge almottij uuccâmnáál škovlimčällee virge uđđâivemáánust kuhesáigásâš škovlimčällee Ulla Aikio-Puoskari sirdâšuudijn Sämmilij tuotâvuotâ- já sovâdâttâmkomissio váldučällee paargon.  Škovlimčällee viirgán poođij ohtsis nelji ucâmuš, já Sämitige stivrâ sahhiittâlâi occeid čuákkimistis 10.2.2023.</p>
<p>Sahhiittâlmij maŋa Sämitige stivrâ meridij oovtmielâlávt iävtuttiđ olesčuákkimân Bigga-Helena Magga škovlimčällee viirgán.  Magga väljejui jienâstem maŋa: olesčuákkim jienâstij Magga já virge meid uuccâm Petra Kuuva kooskâst.  Magga nomâttui viirgán jienâiguin 11–5.</p>
<p> </p>
<p><strong>Lasetiäđuh</strong></p>
<p>Bigga-Helena Magga<br/>
vs.  Škovlimčällee<br/>
010 839 3121 / 040 570 2786<br/>
bigga-helena.magga(at)samediggi.fi</p>
<p>Pia Ruotsala-Kangasniemi<br/>
Haldâttâhhovdâ<br/>
010 839 3106 / 040 726 2688<br/>
pia.ruotsala(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
