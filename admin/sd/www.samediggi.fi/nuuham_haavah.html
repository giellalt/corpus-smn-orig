<html>
  <body>
    <div class="template-page content  av-content-small units">
      <div class="post-entry post-entry-type-page post-entry-3957">
        <div class="entry-content-wrapper clearfix">
<div class="flex_column av_one_full  flex_column_div first  avia-builder-el-1  el_after_av_layerslider  el_before_av_one_full  avia-builder-el-first  " style="border-width:1px; border-style:solid; padding:10px; border-radius:0px; "><section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><blockquote>
<h5 class="av-special-heading-tag"><a href="https://www.samediggi.fi/joodoost-leijee-haavah/de-projektist-ovdedeh-samikielalii-nuoraitooima/?lang=an">De!-projektist ovdedeh sämikielâlii nuorâitooimâ</a></h5>
</blockquote>
<p>Sämitige nuorâirääđi De!-projektist ovdedeh nuorâi astoäigitooimâ puoh Suomâst sarnum sämikielân. Proojeekt ulmen lii movtijdittiđ säminuorâid vuáváđ jieš, ete maggaar sämikielâlii astoäigitooimân sij halijdiččii uásálistiđ. Proojeekt olášuttoo 1.10.2018-30.8.2019 já tom ruttâd Leader Pohjoisin Lappi.</p>
<p><a href="https://www.samediggi.fi/joodoost-leijee-haavah/de-projektist-ovdedeh-samikielalii-nuoraitooima/?lang=an"><strong>Luuvâ lase…</strong></a></p>
</div></section></div>
<div class="flex_column av_one_full  flex_column_div first  avia-builder-el-3  el_after_av_one_full  el_before_av_one_full  column-top-margin" style="border-width:1px; border-style:solid; padding:10px; border-radius:0px; "><section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><blockquote>
<h5>Kielâkäldee-proojeekt (Säämi Kielâkäldee)</h5>
</blockquote>
<div class="av-special-heading av-special-heading-h3 avia-builder-el-2 el_before_av_textblock avia-builder-el-first ">Kielâkäldee lii Suomâ, Ruotâ já Taažâ Sämitiigij ohtsâšpargoproojeekt, mii tuáimá Sämitiigij parlamentaarlii ohtsâšpargoorgaan, Säämi parlamentaarlâš rääđi, vyelni. Proojeekt aalgij 1.8.2015 já nohá 31.5.2018. Kielâkäldee-proojeekt ruttâd ohtsâštave-eennâmlâš sämikielâi áámmát- já reesuurskuávdáá Sámi Giellagáldu (Säämi Kielâkäldee) toimâm. Proojeekt kuávdášlâš mittomeeri lii-uv visásmittiđ Säämi Kielâkäldee pisovâš toimâm haahâmáin pisovâš ruttâdem áámmát- já reesuurskuávdáá toimâmân. Kielâkäldee-jotkâproojeekt ruttâdeh EU Interreg V Tave –ohjelm Säämi-uásikuávlu, Laapi litto, Roomsâ leenâ sehe Taažâ, Ruotâ já Suomâ Sämitigeh. Proojeekt joođeet Suomâ Sämitigge, já proojeekt ubâlâs budjet lii 3 062 052 eurod.</div>
<section class="av_textblock_section">
<div class="avia_textblock ">
<p><strong>Proojeekt mittomereh</strong></p>
<p>Proojeekt ääigi Säämi Kielâkäldee juátká säämi kielâohtsâšpargo ovdedem, koordinistem já nanosmittem. Säämi Kielâkäldee juátká toimâm meiddei säämialmug kielâaašijd alemus ohtsâš merideijee toimâorgaanin. Säämi Kielâkäldee mittomeerin lii siäiludiđ já ovdediđ sämikieláid lahtoo kulttuuräärbi já toimâđ áámmátlâš äššitobdeeorgaanin. Áámmát- já reesuurskuávdáást lii meiddei alemus oovdâsvástádâs kielâkevtteid uáivildum sämikielâg kielâpalvâlusâin. Proojeekt ääigi Säämi Kielâkäldee toimâmorganáid lasettum kielârääđi aalgât tooimâs, já jo ovdil vuáđudum maadâ-, julev-, tave-, aanaar- já nuorttâsämikielâi kielâjuáhuseh juátkih tooimâs. Kielâpargeeh, kiäh láá maadâsämikielâst 2, julevsämikielâst 2, tavesämikielâst 3, anarâškielâst 1 já nuorttâlâškielâst 1, västideh keevâtlii kielâpargoost. Proojeekt Säämi Kielâkäldee já Sämitigeh nanosmitteh já ovdedeh oovtâst sämikielâid nuuvt, ete jieškote-uv kielâjuávhu jiešlágán táárbuh, háástuh já resursseh váldojeh vuotân.</p>
<p><strong>Säämi Kielâkäldee pargoh</strong></p>
<p>Áámmát- já reesuurskuávdáá pargoh láá eereeb iärrás kielâtipšom, kielâ ovdedem, termipargo, normim já sajenommâpalvâlus. Kielâpargeeh adelih ravvuid ja iše sämikielâi kevttimân kyeskee koččâmâšâin já valmâštâlleh jieijâs kielâi aašijd kielâjuáhusáid meridemnáál. Kielâjuáhuseh adelih avžuuttâsâid sämikielâi kevttimân kyeskee aašijn, tegu normimist já teermijn.</p>
<p>Säämi Kielâkäldee päikkisiijđoin www.giella.org kávnojeh tärkkilub tiäđuh Säämi Kielâkäldest já äidikyevdilis tiäđuh áámmát- já reesuurskuávdáá tooimâin, sehe uđđâ teermih já normimeh. Säämi Kielâkäldest lii meiddei FB-sijđo www.facebook.com/SamiGiellagaldu, mon peht puáhtá vuolgâttiđ sämikielâi kevttimân kyeskee koččâmâšâid. Siijđoin tieđettep meiddei Säämi Kielâkäldee tooimâin. Kielâkoččâmâšâid puáhtá vuolgâttiđ meiddei šleđgâpostáin info()giellagaldu.com teikkâ suáittiđ njuolgist Säämi Kielâkäldee kielâpargeid.</p>
<p><a href="http://www.giella.org/">www.giella.org</a></p>
</div>
</section>
</div></section></div>
<div class="flex_column av_one_full  flex_column_div first  avia-builder-el-5  el_after_av_one_full  avia-builder-el-last  column-top-margin" style="border-width:1px; border-style:solid; padding:10px; border-radius:0px; "><section class="av_textblock_section " itemscope="itemscope" itemtype="https://schema.org/CreativeWork"><div class="avia_textblock  " itemprop="text"><blockquote>
<h5>Sakaste</h5>
</blockquote>
<p><strong>SaKaste – Sämmilij sosiaal- já tiervâsvuođâpalvâlusâi ovdedemrááhtus-proojeekt</strong><br/>
<strong>PaKaste 2 – Tavekuávlu Kaste-proojeekt uásiproojeekt</strong><br/>
<strong>1.10.2011 – 31.10.2013</strong></p>
<p>SaKaste- proojeekt ääigi pyeredii sämikielâlij já kulttuurân vuáđuduvvee palvâlusâi kvaliteet, vai-kuttemvuođâ, finnim sehe kezidii kuávlulijd iäruid läčimáin sämikielâlijd já -kulttuurân vuáđuduvvee šiev pargovuovijd já toimâmaalijd. Ovdedempargoproosees ääigi sämmilij pargei jieijâs áámmátidentiteet nanodui já koskânâs äššitobdeeviärmádâh vijđánij já šoodâi čavosin.</p>
<p>Ovdedempargo porgui prooseesluándulávt já sämikulttuur vuolgâsoojijn. Säämi arâšoddâdmist já puárásijpargoost pargee sämikielâlâš pargoviehâ toimâi juávkkupargo ääigi ovdedeijeeäššitobden. Sii oovdeb mättim sehe kulttuurlâš sämmilâš ärbitiätu lijjii merhâšittee uásist uđđâ toimâmaalij rähtimist. Äššigâsvuolgâvuotâ oinui tast, ete pargeeh tubdii äššigâsâi táárbuid já sii stivrejii ovdedempargo ääigi tubdâđ äššigâs sämikielân já kulttuurân vuáđuduvvee palvâlusâi táárbuid.</p>
<p>Sämitige lasseen ovdedempargoost lijjii fáárust sämikuávlu kieldah, Sámi Soster ry, Tave-Suomâ sosiaalsyergi mättimkuávdáá sämiohtâdâh já Säämi máttááttâskuávdáš.</p>
<p><strong>Säämi puárásijpargo</strong></p>
<p>Ovdedemráhtus vievâst uccii puárásijpaargon, maid pargeh sämmilij juávhust, tagarijd pargomaalijd, moh ovdedeh sämmilii elilâmulmuu kielâlij já kult-tuurlij vuoigâdvuođâi olášume.<br/>
<a href="http://www.samediggi.fi/wp-content/uploads/materiaalit/saamvanhustyontyokalup.pdf">Säämi puárásijpargo tyejipiergâskassâ</a></p>
<p><strong>Säämi arâšoddâdem</strong></p>
<p>Arâšoddâdempaargon, maid pargeh sämikuávlust já ton ulguubeln, uccii ovdedempargo vievâst sämmilii arâšoddâdempargoviehân tagarijd pargomaalijd, moh išedeh já tuárjuh pargovievâ mättim soddâdempargoost nuuvt, ete sämipárnái kielâliih já kulttuurliih vuoigâdvuođah olášuttuuččii.</p>
<p><strong>Säämi arâšoddâdemvuávám</strong><br/>
<a href="http://www.samediggi.fi/wp-content/uploads/materiaalit/saampharjen_opas.pdf">Säämi arâšoddâdem aargâ tooimâi ravvuuh</a><br/>
<a href="http://www.youtube.com/watch?v=XIOft2qP8o0">kuati.fi oovdânpyehtimvideo</a></p>
<p><strong>Mättim nanodem já tiäđupyevtittem</strong></p>
<p>SaKaste – proojeekt ääigi nanodii sämikuávlust pargee sosiaal- já tiervâsvuođâsyergi pargovievâ sämikielâ já -kulttuur mättim sehe lasettii merideijei sämikielâ já -kulttuur vuotânväldee tooimâ tiäđulâšvuođâ merhâšume. <a href="http://www.sosiaalikollega.fi/hankkeet/pakaste2/sakaste/koulutus-ja-tiedontuotanto/main_page">Luuvâ lase</a></p>
<p><strong>SaKaste- proojeekt tábáhtusah</strong><br/>
Raporteh</p>
</div></section></div>
</div>
      </div>
    </div>
  </body>
</html>
