<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-54236 post-loop-1 post-parity-odd post-entry-last single-big with-slider post-54236 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/02/24/kielapiervalstivrejeijen-algattam-niina-aikio-siltala/?lang=an" rel="bookmark" title="Permanent Link: Kielâpiervâlstivrejeijen algâttâm Niina Aikio-Siltala">Kielâpiervâlstivrejeijen algâttâm Niina Aikio-Siltala			<span class="post-format-icon minor-meta"/>	</a></h1></header><div class="entry-content" itemprop="text">
<p>Sämitige má. kielâpiervâlstivrejeijen väljejui uđđâivemáánust Niina Aikio-Siltala. Aikio-Siltala lii škovliittâs peeleest arâšoddâdemmáttáátteijee (ŠK) já sun lii porgâm ovdil anarâškielâ kielâpiervâlijn sehe Avveel škoovlâin anarâškielâ amnâsmáttáátteijen.</p>



<p>Kielâpiervâlstivrejeijee pargoid kuleh ei. kielâpiervâlij išeruuđâi haldâšem, kielâpiervâltooimâ ovdedem eres tuáimeigijn, kielâpiervâlpargei škovliittâsâi koordinistem sehe pedagoglâš torjuu faallâm kielâpiervâláid.</p>



<p>– Uđđâ pargo lii vuálgám pyereest joton. Návt aalgân lam savâstâllâm kielâpiervâlpargeiguin äigikyevdilis aašijn, porgâm išeruutân lohtâseijee ašijguin sehe vuávám kielâpiervâlpargei taam ive škovliittâsâid. Meid kielâravviittâhtoimâ juátkoo forgâpalij já Kuáti.fi- sijđo uđâsmittempargo lii forgâ vaalmâš.</p>



<p>– Kielâiäláskittem, kielâpiervâleh já sämmilâš arâšoddâdem láá munjin čielgâsávt tagareh ääših, moiguin halijdâm porgâđ tääl já puátteevuođâst-uv, te lam hirmâd ilolâš ete peessim uccâ puudâ maŋa maasâd kielâpiervâlijguin porgâđ.</p>



<p>Kielâpiervâlstivrejeijei puáhtá iänááš leđe ohtâvuođâst puoh kielâpiervâltooimân lohtâseijee koččâmušâin. Kielâpiervâlstivrejeijee čuávu oovtâst kielâtorvočällein tooimâ olášuttem. Tooimân kyeskee miärádâsâid já linjimijd taha <a href="https://www.samediggi.fi/lavdikodeh/saami-kielaraadi/?lang=an">Sämitige kielârääđi</a>.</p>



<p>Taan siijđost kaavnah vuáđutiäđuid kielâpiervâltooimâst:<br/><a href="https://www.samediggi.fi/toima/samikiela/kielapierval/?lang=an">https://www.samediggi.fi/toima/samikiela/kielapierval/?lang=an</a></p>



<h4 class="wp-block-heading" id="h-laseti-uh"><strong>Lasetiäđuh</strong></h4>



<p>Má. kielâpiervâlstivrejeijee Niina Aikio-Siltala, 040 487 5414 / 010 839 3115, niina.aikio-siltala(at)samediggi.fi</p>



<p>Kielâtorvočällee Anne Kirste Aikio, 040 707 5626 / 010 839 3124, anne-kirste.aikio(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
