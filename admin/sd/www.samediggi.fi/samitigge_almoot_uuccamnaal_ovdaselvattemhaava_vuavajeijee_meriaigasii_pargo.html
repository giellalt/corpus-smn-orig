<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-22048 post-loop-1 post-parity-odd post-entry-last single-big with-slider post-22048 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/02/01/samitigge-almoot-uuccamnaal-ovdaselvattemhaava-vuavajeijee-meriaigasii-pargo/?lang=an" rel="bookmark" title="Permanent Link: Sämitigge almoot uuccâmnáál ovdâselvâttemhaavâ vuávájeijee meriáigásii pargo">Sämitigge almoot uuccâmnáál ovdâselvâttemhaavâ vuávájeijee meriáigásii pargo			<span class="post-format-icon minor-meta"/>	</a></h1></header><div class="entry-content" itemprop="text"><p>Ovdâselvâttemhaavâst selvâttuvvoo, ete magarij iävtuiguin já toimâiguin pyehtih sirdeđ <a href="https://www.samediggi.fi/kielapierval/?lang=an">sämmilij kulttuur- já kielâpiervâltooimâ</a> kieldâin já seervijn Sämitige vuálásâžân. Kulttuur- já kielâpiervâltoimâ lii sämmilâš arâšoddâdem, mii olášuttoo kielâlávgumvuovvijn. Anarâš-, nuorttâlâš- tâi orjâlâškielâliih kulttuur- já kielâpiervâljuávhuh tuáimih tääl ohtsis 12. Vuávájeijee pargon lii selvâttiđ já valmâštâllâđ kielâpiervâltooimâ haaldâtlii sirdem vaattâm tooimâid. Pargo álgá sopâmuš mield nuuvt jotelávt ko máhđulâš já pištá 4 mánuppaje.</p>
<p>Tohálâšvuotâvátámâššân lii pargo vááttám hiäivulâš škovliittâs. Pargo miänástuvvee hoittám váátá vijđes arâšoddâdem tubdâm, naavcâ jiečânâs selvâttempaargon sehe vuávám- já ornimnaavcâ.  Selvâttemhaavâst västid sämikielâ toimâttâh já hovdân tuáimá kielâtorvočällee. Pargoost lii kyehti mánuppaje keččâlemäigi.</p>
<p>Vuávájeijee pälkki miärášuvá Sämitige pälkkivuáháduv vátávâšvuotâtääsi IV/IV mield (vuáđupälkki 2491,54 e). Vuáđupäälhi lasseen máksojeh sämikuávlu lase 24 % já pargohárjánem mield miärášuvvee hárjánemlaseh. Rijjâhámásijd pargoucâmušâid lahtosijdiskuin kalga vuolgâttiđ Sämitige čäällimkoodán 15.2.2019 räi čujottâsân info(at)samediggi.fi Lasetiäđuid addel kielâtorvočällee Anne Kirste Aikio, <u><a href="mailto:anne-kirste.aikio@samediggi.fi">anne-kirste.aikio(at)samediggi.fi</a></u> / puh. 010 839 3124. Sämitige tooimân puáhtá uápásmuđ čujottâsâst <a href="http://www.samediggi.fi">www.samediggi.fi</a>.</p>
<p>Anarist 1.2.2019 Sämitigge</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
