<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-72473 post-loop-1 post-parity-odd post-entry-last single-big with-slider post-72473 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/01/04/samikielai-kaidusmattaattas-piiloothaava-toimammaali-arvustallam-lii-valmastum-puatusij-almostittemtilalasvuota-uarnejuvvoo-ucjuuvast-18-1-2023/?lang=an" rel="bookmark" title="Permanent Link: Sämikielâi káidusmáttááttâs piiloothaavâ toimâmmaali árvuštâllâm lii valmâštum – puátusij almostittemtilálâšvuotâ uárnejuvvoo Ucjuuvâst 18.1.2023">Sämikielâi káidusmáttááttâs piiloothaavâ toimâmmaali árvuštâllâm lii valmâštum – puátusij almostittemtilálâšvuotâ uárnejuvvoo Ucjuuvâst 18.1.2023			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Ucjuv kieldâ já Sämitige ohtsii </strong><a href="https://www.saamenetaopetus.com/"><strong>Sämikielâi káidusmáttááttâs piiloothaavâ</strong></a><strong> toimâmaali árvuštâllâm lii valmâštum, já puátusij almostittemtilálâšvuotâ uárnejuvvoo 18.1.2023 Ucjuuvâst.</strong></p>



<p>Aalmuglâš škovlim árvuštâllâmkuávdáš, Karvi, lii olášuttâm sämikielâi (tavesämi-, anarâš- já nuorttâlâškielâ) máttááttâs <a href="https://karvi.fi/esi-ja-perusopetus/teema-ja-jarjestelmaarvioinnit/saamen-kielten-etaopetuspilotin-toimintamallin-arviointi-2021-2022/?fbclid=IwAR1sHbPgwr0NH5M4VCwke2YaYwy0bHO88_e-CTvmACppB5sy1-qpUqrcFXw">káidusmáttááttâspiiloot árvuštâllâm</a> ive 2022. Árvuštâlmist láá selvâttâm porgemáánust 2018 álgám káidusmáttááttâspiiloot toimâm máttááttâs uárnejeijee, škoovlâi, máttáátteijei já uáppei uáinust. Nurrum amnâstuv vuáđuld Karvi lii ráhtám čuákánkiäsuraapoort toimâmmaali juátkim suogârdâlmân.</p>



<p>Puátusij almostittemtilálâšvuotâ uárnejuvvoo Ucjuvnjäälmi škoovlâst koskoho 18.1.2023 tme 16.00–19.00. </p>



<ul>
<li>Tilálâšvuotân almottâttâm majemustáá 10.1.2023 <a href="https://link.webropolsurveys.com/S/411B1A5230C8A64F">https://link.webropolsurveys.com/S/411B1A5230C8A64F</a>. </li>



<li>Puátusij almostittemtilálâšvuođâ puáhtá čuávvuđ meid káidusohtâvuođáin Teams peht: <a href="https://teams.microsoft.com/l/meetup-join/19%3ameeting_ZGI4YzkzNzUtYzE4Yi00NDAyLTgzNjgtNWMyYzAxOTA3ZmNm%40thread.v2/0?context=%7b%22Tid%22%3a%227c14dfa4-c0fc-4725-9f04-76a443deb095%22%2c%22Oid%22%3a%225c2b3b35-4230-4d94-b5d3-b99976620880%22%7d" target="_blank" rel="noreferrer noopener">Seervâ čuákkimân spokkâlmáin täst</a>.</li>



<li><a href="https://www.samediggi.fi/wp-content/uploads/2023/01/panelistit_Ohjelma.pdf">Almostittemtilálâšvuođâ ohjelm suomâkielân</a>.</li>
</ul>



<p>Árvuštâllâm várás uárnejii sahhiittâlmijd já kuullâmtilálâšvuođâid algâivveest 2022. Toos lasseen tiäđuid nurrii máttááttâs uárnejeijeid, máttáátteijeid já uáppeid čuosâttum koijâdâlmijguin. Karvi árvuštâllâmvuávám mield káidusmáttááttâshaahân kuleh oovtviärdásâšvuođâ ovdedem, oppâm já mättim lasettem sehe škovlimvuáháduv tooimâ pyeredem fáádáh.</p>



<h4 class="wp-block-heading" id="h-lasetiaduh">Lasetiäđuh:</h4>



<p>Marita Härmälä<br/>Njunoš árvuštâllâmäššitobdee, Karvi<br/>+358 29 533 5560<br/><a href="mailto:marita.harmala@karvi.fi">marita.harmala@karvi.fi</a></p>



<p>Hanna Helander<br/>Proojeekthovdâ, sämikielâi káidusmáttááttâshaahâ<br/>+358 40 7012 094<br/><a href="mailto:hanna.helander@edu.utsjoki.fi">hanna.helander@edu.utsjoki.fi</a></p>



<h4 class="wp-block-heading"><strong>Lasetiäđuh Sämikielâi káidusmáttááttâshaavâst:</strong></h4>



<p>Sämikielâi káidusmáttááttâs piiloothaahâ lii Ucjuv kieldâ jođettem já Sämitige koordinistem haahâ. Haavâ ruttâd máttááttâs- já kulttuurministeriö. Haavâ ulmen lii faallâđ sämikielâ káidusmáttááttâs vuáđuškoovlâ já nube tääsi uáppeid sämikuávlu kieldâi ulguubel kyehti okkotiijme verd já ovdediđ sämikielâi káidusmáttááttâs pedagogiik. Káidusmáttááttâshaavâ máttááttâs lii reaaláigásâš (synkroonlâš) máttááttâs. Talle máttáátteijee já uáppeeh uásálisteh siämmáá ääigi oppâtijmijd jieijâs piergâsijguin, mutâ fyysilávt sierâ paaihijn.  </p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
