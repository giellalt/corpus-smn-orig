<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-15265 post-loop-1 post-parity-odd post-entry-last single-big  post-15265 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2018/08/24/anarasaasij-radadallamkode-vuadudem-vuavajui-savastallamtilalasvuodast/?lang=an" rel="bookmark" title="Permanent Link: Anarâšaašij ráđádâllâmkode vuáđudem vuávájui savâstâllâmtilálâšvuođâst">Anarâšaašij ráđádâllâmkode vuáđudem vuávájui savâstâllâmtilálâšvuođâst			<span class="post-format-icon minor-meta"/>	</a></h1></header><div class="entry-content" itemprop="text"><p><strong>Sämitige jesânáid uárnejui savâstâllâmtilálâšvuotâ anarâšaašij ráđádâllâmkode vuáđđudmist. Ráđádâllâmkode pargon lii ovdediđ anarâšsiärvus ovdedem já väldiđ siärváduv aktiivlubbooht uássin Sämitige tooimâ. </strong><strong> </strong></p>
<p>Sämitigge lii asâttâm ohtân tehálumos toimân ive 2018 valmâštâlškyettiđ anarâšaašij ráđádâllâmkode vuáđudem tienuuvt, ete ton čuákánpiejâm já toimâkove liččii meridum raamiráđádâlmij räi.</p>
<p>– Tilálâšvuođâst mij savâstâlâim anarâššáid kyeskee äigikyevdilis aašijn já vuáváim ráđádâllâmkode toimâkove sehe čuákánpiejâm, muštâl tilálâšvuođâ čuákán koččom Sämitige I värisaavâjođetteijee Heikki Paltto.</p>
<p>Lii tárguttâs, ete ráđádâllâmkodde toimâškuát máhđulâšvuođâi mield jo 2018 teikâ majemustáá 2019 nuuvt, ete tot puávtáččij tuárjuđ meid tuotâvuotâ- já sovâdâttâmproosees, tave-eennâmlii sämisopâmuš  kieđâvuššâm sehe eres joođoost orroo lahâhaavâid, moh kyeskih sämmiláid.</p>
<p>Ráđádâllâmkode vuáđudem ovdán čuávuvâžžân Sämitige stiivrâ čuákkimân.</p>
<p/>
<p><em>Sämitige jesânijn tilálâšvuotân uásálistii Heikki Paltto, Neeta Jääskö, Kari Kyrö, Kirsti Kustula, Jouni Aikio já Anu Avaskari (kooveest čižetpeln uálgispel).</em></p>
<p> </p>
<p><strong>Lahtoseh</strong></p>
<ul>
<li><a href="http://www2.samediggi.fi/index.php?option=com_docman&amp;task=cat_view&amp;gid=117&amp;Itemid=10">Sämitige toimâvuávám já budjet ihán 2018</a></li>
</ul>
<p><strong>Lasetiäđuh:</strong></p>
<p>Sämitige I värisaavâjođetteijee, Heikki Paltto, puh. 040 756 9075, heikki.paltto(at)samediggi.fi</p>
<p>Saavâjođetteijee išedeijee Inka Saara Arttijeff, 050 574 7629, inka-saara.arttijeff(at)samediggi.fi</p>
<p><strong> </strong></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
