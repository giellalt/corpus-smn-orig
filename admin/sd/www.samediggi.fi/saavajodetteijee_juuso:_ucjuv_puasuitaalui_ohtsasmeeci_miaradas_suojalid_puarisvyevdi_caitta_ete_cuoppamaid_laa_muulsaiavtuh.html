<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-57827 post-loop-1 post-parity-odd post-entry-last single-big with-slider post-57827 post type-post status-publish format-standard has-post-thumbnail hentry category-ialattas-ja-vuoigadvuota category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/06/17/saavajodetteijee-juuso-ucjuv-puasuitaalui-ohtsasmeeci-miaradas-suojalid-puarisvyevdi-caitta-ete-cuoppamaid-laa-muulsaiavtuh/?lang=an" rel="bookmark" title="Permanent Link: Saavâjođetteijee Juuso: Ucjuv puásuitáálui ohtsâšmeeci miärádâs suojâliđ puárisvyevdi čáittá, ete čuoppâmáid láá muulsâiävtuh">Saavâjođetteijee Juuso: Ucjuv puásuitáálui ohtsâšmeeci miärádâs suojâliđ puárisvyevdi čáittá, ete čuoppâmáid láá muulsâiävtuh			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Ucjuv puásuitáálui ohtsâšmecci suoijâl 700 hehtaarid puárisvyevdi Mudusjäävri palgâs kuávlust. Pirâsministeriö mieđettij ihe tassaaš 20 miljovn euro lasemeriruuđâ Tave-Suomâ meecij rijjâtátulii suoijâlmân.</strong></p>



<p>Sämitige saavâjođetteijee Tuomas Aslak Juuso lii tuđâvâš Ucjuv puásuitáálui ohtsâšmeeci miärádâsân suojâliđ puárisvyevdi, já tuáivut uásipeelijd luho ráđádâlmij puátusist. – Mun anam taam šiev ovdâmerkkân tast, maht ohtsâšmeecijn lii máhđulâš uuccâđ vyevdičuoppâmáid muulsâiävtulijd puátukäldeid. Taat miärádâs tuáimá meid šiev ovdâmerkkân vuovdij suoijâlmân vijđásubbooht já eres ohtsâšmeccijd, iätá Juuso.</p>



<p>Suomâ haldâttâs mieđettij ihe tassaaš 20 miljovn euro lasemeriruuđâ Tave-Suomâ puárisvuovdij suoijâlmân. Lasemeriruttâ lii kiävtust ive 2022 loopâ räi Laapi, Tave-Poođâeennâm já Kainuu IJP-kuávdái kuávlust. Meriruuđâ tárguttâssân lii pyerediđ luándusuojâlemkuávlui ohtâlâsvuođâ, čapovuođâ já killeelvuođâ nubásmuvvee tiileest.</p>



<p>II värisaavâjođetteijee Leo Aikio tuáivu, ete suojâlemhaahâ lii eskân aalgâ já Tave-Suomâ puárisvuovdij suoijâlmân kávnoo ruttâdem meid puátteevuođâst. – Lii suotâs, ete paalgâs já ohtsâšmecci pessii sopâmušân, mii hiäđut kuohtuid uásipeelijd. Priivaat vyevdiomâsteijeid čujottum sajanmáávsuh suoijâlmist movtijditeh väldiđ huámmášumán vuovdij merhâšume sämikulttuur kiävtust sehe luándu maaŋgâhámásâšvuođâ torvejeijen, iätá Aikio.</p>



<p>– Tágáreh miärádâsah išedeh Suomâ pissoođ jieijâs šoŋŋâdâhuulmijn. Västideijee ruttâdemmekanismij turvim puáhtá puátteevuođâst mäksiđ jieijâs maaŋgâkiärdásávt maassâd, juátká Aikio.</p>



<p>Ucjuv puásuitáálui ohtsâšmeeci suojâlemčuosâttâh lii Mudusjäävri palgâs tälvikuáttumkuávlust. Mudusjäävri paalgâs já Ucjuv puásuitáálui ohtsâšmecci láá lamaš ohtâvuođâst Sämitiigán já táttum Sämitige tuárjuđ ääšist já vaiguttiđ tom ovdánmân. Sämitigge lii aktiivlávt ovdedâm ääši pirâsministeriö peht já oovdânpuáhtám torjuus suojâlemuulmán.</p>



<p>– Mun lam eromâš tuđâvâš oovtâstpaargon pirâs- já šoŋŋâdâhminister Mikkosijn. Lasemeriruttâ lii toohâm sämikuávlust máhđulâžžân siämmáásullâsii priivaatmeecij suojâlem, ko maid METSO-ohjelm lii Maadâ-Suomâ priivaatmeecijn toohâm jo kuhháá. Mij halijdep kijtteđ minister já ministeriö tast, ete savâstâlmijn láá halijdâm čuávdusijd áášán, looppât Juuso.</p>



<p><em>Kove: Ville Fofonoff</em></p>



<h4 class="wp-block-heading" id="h-laseti-uh">Lasetiäđuh:</h4>



<p>Tuomas Aslak Juuso<br/>Saavâjođetteijee<br/>040 687 3394<br/>tuomas.juuso(at)samediggi.fi </p>



<p>Leo Aikio<br/>II värisaavâjođetteijee<br/>040 621 6505<br/>leo.aikio(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
