<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-31564 post-loop-1 post-parity-odd post-entry-last single-big with-slider post-31564 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/07/02/ijattes-ijja-festivaal-ohjelm-lii-almostittum/?lang=an" rel="bookmark" title="Permanent Link: Ijâttes ijjâ -festivaal ohjelm lii almostittum">Ijâttes ijjâ -festivaal ohjelm lii almostittum			<span class="post-format-icon minor-meta"/>	</a></h1></header><div class="entry-content" itemprop="text"><p>Porgemáánust ornimnáál Ijâttes ijjâ -algâaalmugij muusikfestivaal ohjelm lii almostittum. Anarist kuttnubálovváád tove ornimnáál festivaal teeman láá sämikielah, <a href="https://www.samediggi.fi/ive-2019-avuduvvoo-oa-algaaalmugkielai-ihe-iyil2019/?lang=an">OA algâaalmugkielâi ive</a> mield. Festivaaloholoopâ falâldâhân kulá konsertij paaldâst savâstâllâmaareen, sämmiliih valastâllâmkištoh, sämityejimarkkâneh sehe párnái já nuorâi jieijâs ohjelm.</p>
<p>Tábáhtume álgá vástuppeeivi 16.8. párnái- já nuorâipeivijn. Peeivi ääigi muuneeld almottâttâm párnááh já nuorah uásálisteh pargopáájáid sehe peesih uáiniđ sämmilijd uánihisfiilmâid. Jieijâs mättim párnááh já nuorah peesih čäittiđ Násttážat-nuorâikonsertist. Konsertist lávdásteh meid <strong>Wimme Saari</strong>, <strong>Mihkku Laiti</strong> já algâaalmugkyessi <strong>Aydar Churupov</strong>. Churupov puátá Siberiast Altai kuávlust já lii Telengit-aalmugjuávhu ovdâsteijee.</p>
<p>Festivaal liäkkoo vástuppeeivi tme. 18.00. Lekkâmohjelmist lávdásteh jyeigee <strong>Nils-Heikki Paltto</strong> sehe tivtâsteijee <strong>Inger-Mari Aikio</strong>. Siämmáá ääigi meid sämityejimarkkâneh lekkâseh. Lekkâmij maŋa olgoläävdi alne álgá Ijâttes Ijjâ -aareen. OA algâaalmugkielâi ive kunnen sänirijjâvuođâseervi Suomâ PEN uárnee paaneelsavâstâllâm <em>Mii kollekielâ (Kultainen kielemme)</em> sämikielâlii kirjálâšvuođâ merhâšuumeest sämikulttuurân, sämisiärvádâhân sehe uhkevuálásáid sämikieláid. Paaneelsavâstâllâm joođeet Suomâ PEN stiivrâ jeessân sehe kielâ- já jurgâlemkomitea saavâjođetteijee <strong>Pirita Näkkäläjärvi</strong>.</p>
<p>Vástuppeeivi konsertijd Ijâttes iijâ válduläävdi alne aalgât anarâš lávloo já livđe-ärbivyevi mättee<strong> Anna Morottaja</strong>. Sun almostit konsertist suu deebyytalbum. Suu maŋa läävdi alne puátá eidu uđđâ album almostittâm <strong>Niko Valkeapää</strong> juávhuinis. Čuávuvâžžân vuárust lii kenski tobdosumos sämiartist, taažâsämmilâš lávloo <strong>Mari Boine</strong>. Valkeapää náál meid Boine lii eidu almostittâm uđđâ muusik. Vástuppeeivi konsertijd looppât miänuin DJ-kollektiv Article 3, mii suáittá sämimuusik sehe eres algâaalmugij muusik.</p>
<p>Lávurduv 17.8. ohjelm álgá konsertijn säämimuseo Siida olgomuseost Movsháá tuuveest. Intiim konsertist láávdást jyeigee <strong>Wimme Saari</strong>. Konsert liipuid vyebdih Siidast tábáhtusohhoost.</p>
<p>Festivaalkuávlu lekkâs lávurduv tme. 15.00. Vástuppeeivi álgám sämityejimarkkâneh juátkojeh kuávlust. Ijâttes ijjâ -festivaal lávurduv algâeehid láá táválávt peessâm navdâšiđ muusikist meid sämikulttuurkuávdáš Saijoos auditoriost já nuuvt lii meid taan ive. Festivaal teemakonsert <em>Halijdiččim (Haluaisin) </em> čana kiäsutteijee náál oohtân tiivtâid, lavluid, juáigusijd já muusik. Mieldi láá <strong>Niko Valkeapää</strong>, <strong>Inger-Mari Aikio</strong>, <strong>Ánná Káisa Partapuoli</strong> já <strong>Øystein Nilsen</strong>.</p>
<p>Lávurduv olgoläävdi ohjelm liäkká Máttut-konsert. Konsertist Jauristuoddâr juáigusijd jyeigih <strong>Anna-Reetta Niemelä</strong>, <strong>Matias Niemelä</strong>, <strong>Petra Biret Magga-Vars</strong> já <strong>Anna Näkkäläjärvi-Länsman</strong>. <strong>Janne Lappalainen</strong> čuojâldit sraŋgâčuojânáin já perkussionáin. Ijâttes iijâ olgoläävdi alne lávdásteh lávurduv meid jyeigee <strong>Øystein Nilsen</strong>, algâaalmugkyessi <strong>Aydar Churupov</strong>, umesämikielâlâš lávloo <strong>Katarina Barruk</strong> juávhuinis, pop-juávkku <strong>Isák</strong> sehe pegâlmâs folkrock-juávkku<strong> Sančuari</strong>. Ovdil mainâšum artisteh lávdásteh vuossâmuu tove Ijâttes ijjâ -festivaalijn. Konsertij paaldâst valastâleh. Šlaajân lii häppilis já tärkkivuođâ vättee njuárustem. Kišto lii Saijoos šiljoost.</p>
<p>Ijâttes ijjâ 16.–17.8.2019 Anarist. Muneliipui vyebdim álgá 5.7.2019.</p>
<p>Ijâttes iijâ uárnejeh Anára Sámisearvi ry, Sämitigge, Säämi máttááttâskuávdáš, Säämimuseo Siida, Aanaar kieldâ já Yle Sápmi. Festivaal oovtâstpargokyeimih láá Hooteel Kollehovi, Wilderness Hotel Inari já Hooteel Inari.</p>
<h5>Lasetiäđuh:</h5>
<p>Pyevtitteijee<br/>
Oula Guttorm<br/>
<a href="mailto:oula.guttorm@samediggi.fi">oula.guttorm(at)samediggi.fi</a><br/>
+358 40 667 4545</p>
<p><a href="http://www.ijahisidja.fi/welcome.php">www.ijahisidja.fi</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
