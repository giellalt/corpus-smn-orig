<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-45684 post-loop-1 post-parity-odd post-entry-last single-big  post-45684 post type-post status-publish format-standard has-post-thumbnail hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/06/10/samimuusik-konserteh-stream-vuolgattassan-sajosist/?lang=an" rel="bookmark" title="Permanent Link: Sämimuusik konserteh stream-vuolgâttâssân Sajosist">Sämimuusik konserteh stream-vuolgâttâssân Sajosist			<span class="post-format-icon minor-meta"/>	</a></h1></header><div class="entry-content" itemprop="text"><p/>
<p>Sämitige säämi muusikkuávdáš já säämi kulttuurkuávdáš Sajos uárnejeh livestream-konsertij rááiđu kesimáánust. Konserteh vuolgâttuvvojeh stream-vuolgâttâssân säämi kulttuurkuávdáš Sajosist, Anarist já toi čuávvum lii nuuvtá. Saje oolâ ep vääldi ulmuid. Konsertijd puáhtá čuávvuđ čujottâsâst <a href="http://www.sajos.fi/live">sajos.fi/live</a>.</p>
<p>Konsertij rááiđu aalgât koskoho 10.6. nuorttâlâškielâlâš <strong>Suõmmkar-juávkku</strong>. Suõmmkar ovtâstit puáris nuorttâlâš ärbivyehimuusik tááláá maailmmuusikân. Juávhust lávluh já leuddajeh nuorttâliih Anna Lumikivi já Hanna-Maaria Kiprianoff, kiäh lává váldám suvâidis kielâ já kulttuur maassâd eskân rävisolmožin já lává máttááttâllâm aalmugis muusikärbivyevi arkkâduvâi stivrim mield. Juávkku almostitij deebyytalbumis <em>Suõmmkar</em> porgemáánust 2018, já lii eidu rähtimin nube album.</p>
<p>Tuorâstuv 11.6. lii <strong>Ulla Pirttijärvi-Länsman konsert oovtâst Ulda-juávhoin</strong>. Pirttijärvi-Länsman lii ohtâ tobdosumos sämimusijkkár eromâšávt ärbivuáválii vookaalmuusik, juáigus syergist já juáigus lii nanosávt mieldi meid Ulda muusikist. Juávkku lii vuáđudum ive 2009 já tot lii almostittâm kyehti album; <em>Ulda</em> (2012) já <em>Roijk</em> (2016). Kuálmád album lii pargo vyelni.</p>
<p>Koskoho 17.6. láávdást <strong>Ante Aikio</strong> juávhuinis. Aikio lii aanaarlâš musijkkár já kirječällee, kote lii almostittâm maaŋgâid kirjálijd tuoijijd já lii juoigâm almolávt jo iivijd. Sun lii kollim Korpiklaani-juávhu njunošalmaa Jonne Järvelä kyevti sooloalbumist já lávdástâm Saimaa Sinfonietta -orkester jyeigen. Moonnâm keesi sun almostitij suu vuossâmuu persovnlii single, <em>Šuvvá</em>, mon pyevtittij ruátálâš ráppájeijee Kitok. Vyesimáánust 2020 Aikio almostitij deebyytalbumis <em>Eret</em>.</p>
<p>Konsertij rááiđu looppât 24.6. <strong>Wimme &amp; Rinne</strong>. Wimme Saari já Tapani Rinne lává ráhtám muusik oovtâst jo niäljádâsihečyeđe ääigi já lává jottáám láávdástmin sierâ nanamijn. Ustevij táálááš čuákánpiejâm lii duo, Wimme &amp; Rinne, kost kuohtui persovnij tuávvááh já hárjánem ovtâstuveh. Puáđusin lii herkis já vuáimálâš muusik, mii lii mieldi tääbbin já tääl.</p>
<p>Puoh konserteh älgih tme 19.00 já taid puáhtá čuávvuđ čujottâsâst <a href="http://www.sajos.fi/live">sajos.fi/live</a>.</p>
<p> </p>
<blockquote>
<h5>Konserteh:</h5>
<p>10.6. Suõmmkar</p>
<p>11.6. Ulla Pirttijärvi &amp; Ulda</p>
<p>17.6. Ante Aikio</p>
<p>24.6. Wimme &amp; Rinne</p></blockquote>
<p> </p>
<h5>Lasetiäđuh:</h5>
<p>Säämi muusikkuávdáá vuávájeijee<br/>
Oula Guttorm<br/>
oula.guttorm(at)samediggi.fi<br/>
040 6674545</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
