<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-19987 post-loop-1 post-parity-odd post-entry-last single-big with-slider post-19987 post type-post status-publish format-standard has-post-thumbnail hentry category-saami-kielakaldee category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2018/12/18/samikielai-ovdedempaargon-laseruudah-meid-saami-kielakaldee-ruttadem-visasmui-ihan-2019/?lang=an" rel="bookmark" title="Permanent Link: Sämikielâi ovdedempaargon laseruuđah, meid Säämi Kielâkäldee ruttâdem visásmui ihán 2019">Sämikielâi ovdedempaargon laseruuđah, meid Säämi Kielâkäldee ruttâdem visásmui ihán 2019			<span class="post-format-icon minor-meta"/>	</a></h1></header><div class="entry-content" itemprop="text"><p>Ovdâskode staatâvarijváljukodde iävtut laseruttâdem sämikielâi ovdedempaargon ihán 2019. Staatâvarijváljukode iävtuttâs mield laseruuđah puáđáččii sämmilij <a href="https://www.samediggi.fi/kielapierval/?lang=an">kulttuur- já kielâpiervâltooimân</a> já <a href="https://www.samediggi.fi/saami-kielakaldee/?lang=an">Säämi Kielâkäldee</a> pirrâihásii tooimâ turviimân. <em><a href="https://www.samediggi.fi/2018/06/07/saami-kielakaldee-toima-juatkoo-karzidum-haamist-taan-ive-loopa-rai/?lang=an">Säämi Kielâkäldee ruttâdem lii lamaš epivises</a>.</em></p>
<p>Säämi Kielâkäldee toimâ Suomâst puáhtá jotkuđ vuáváámij miäldásávt oles ive 2019.  Ovdâskode ive 2019 staatâ budjetist iävtutteh 184 000 eurod kielâoovtâstpargon. Toos lasseen ovdâskode staatâvarijváljukodde lii iävtuttâm 190 000 eurod staatâ ive 2019 budjetân tohhum lasemeriruuđâin ađai nuuvt kočodum juovlâskeŋkkâruuđâin Säämi Kielâkäldee tooimân.  Ruttâdem vievâst Sämitigge puáhtá pálkkááttiđ Säämi Kielâkäldei kielâpargeid nuorttâlâš-, anarâš- já tavesämikielân oles ihán, mii taha máhđulâžžân kielâravvim jotkum pirrâ ive. Meid nuorttâlâš-, anarâš- já tavesämikielâ kielâjuáhuseh, moh adeleh sánádâh- já normâdemavžuuttâsâid, pyehtih juátkiđ pargos oles ive. Ruttâdem vievâst puáhtá meid pálkkááttiđ toimâttâhčällee.</p>
<p>Staatâvarijváldukodde iävtut meid nk. juovlâskeŋkkâruuđâin Sämitige iävtuttâs miäldásávt 10 000 euro lasattâs sämmilij kulttuur- já kielâpiervâltooimân. Lasattâs pajedičij sämmilij kulttuur- já kielâpiervâltooimân väridum ruttâdem ive 2018 táásán já lii uđđâ iävtuttâs miäldásávt ohtsâš 1,2 miljovn eurod. Lasattâssáin pasteh turviđ puoh táálái kulttuur- já kielâpiervâlij tooimâ, mutâ meid ovdediđ tooimâ.</p>
<p>Staatâvarijváljukode budjet lasattâsâid kieđâvušeh ovdâskoddeest ive 2019 staatâ budjet kieđâvuššâm ohtâvuođâst ovdil juovlâi.</p>
<ul>
<li><a href="https://www.samediggi.fi/2018/12/17/samitigge-juatka-meriaigasii-nuorttalaskiela-anaraskiela-ja-tavesamikiela-kielapargee-uuccamaaigi-31-12-2018-rai/?lang=an">Sämitigge juátká meriáigásii nuorttâlâškielâ, anarâškielâ já tavesämikielâ kielâpargee uuccâmääigi 31.12.2018 räi </a></li>
<li><u><a href="https://www.samediggi.fi/2018/12/17/samitigge-oca-meriaigasii-toimattahcallee/?lang=an">Sämitigge ocá meriáigásii toimâttâhčällee </a></u></li>
</ul>
<h5><strong>Lasetiäđuh:</strong></h5>
<p>Saavâjođetteijee Tiina Sanila-Aikio puh. p. 050 300 1780, tiina.sanila-aikio(at)samediggi.fi</p>
<p>Kielâtorvočällee Anne Kirste Aikio p. 010 839 3124, <a href="mailto:anne-kirste.aikio@samediggi.fi">anne-kirste.aikio@samediggi.fi</a></p>
<p>Má. säämi kielâašijčällee Marko Marjomaa p. 010 839 3183, <a href="mailto:marko.marjomaa@samediggi.fi">marko.marjomaa@samediggi.fi</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
