<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-59329 post-loop-1 post-parity-odd post-entry-last single-big  post-59329 post type-post status-publish format-standard has-post-thumbnail hentry category-kulttuur category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/09/10/saavajodetteijee-juuso-illood-sammilasnuralduv-paaikan-puatimist/?lang=an" rel="bookmark" title="Permanent Link: Saavâjođetteijee Juuso illood sämmilâšnurâlduv pááikán puátimist">Saavâjođetteijee Juuso illood sämmilâšnurâlduv pááikán puátimist			<span class="post-format-icon minor-meta"/>	</a></h1></header><div class="entry-content" itemprop="text">
<div class="wp-block-image"/>



<p>Sämitige saavâjođetteijee Tuomas Aslak Juuso uásálistij 9.9.2021 Säämimuseo Siida ornim juhletilálâšvuotân, mast juhluu Aalmuglâšmuseo Sämmilâšnurâlduv pááikán puáttim.</p>



<p>Saavâjođetteijee Juuso illood <a href="https://dokumentit.solinum.fi/samediggi/download/?d=dokumenttipankki/puheet/toimikausi_2020-2023/sk_puhe_siida_09092021.pdf">saavâstis</a> sämmilâšnurâlduv pááikán puáttim Säämimuseo Siida uđâsmittum tiilijd.</p>



<p>– Tääl macâttemnáál tiiŋgah iä lah tuš tiiŋgah, peic toh ovtâstiteh mii jieččân madârvaanhimáid. Nurâldâh siskeeld kuhes paje mii historjást já tot muštâl mainâsijd sämisiärváduv jyehipiäiválii elimist iivijd maŋaskulij. Tuojij várás väljejum materiaaleh, tain kevttum tekniikeh já sierâlágán vyevih hervâttiđ tiiŋgâid – tot puoh lasseet já jieŋâlmit ibárdâs jieččân aalmug moonnâmääigist, iätá  Juuso.</p>



<p>Sämitiggeest lii taan valjâpaje ääigi lamaš toovlášmuštolaavâ uđâsmittem ooleest vuolgâttâssavâstâllâm, mast lii lamaš noonâ viestâ jiešmeridemvuoigâdvuođâ já jiešhaldâšem oovdedmist kulttuuräärbi uásild.</p>



<p>Toos lasseen Säämi parlamentaarlii rääđist láá meridâm algâttiđ ohtsij linjimij rähtim sämmilii kulttuuräärbi uásild oovtâstpargoost Suomâ, Ruotâ já Taažâ Sämitigijguin sehe Sämirađđijn. Ulmen lii hammiđ ohtâlâs sämmilij uáinu mii kulttuuräärbi já ärbivuáválii tiäđu jiešhaaldâšmist, suoijâlmist já kiävtust.</p>



<p>– Mist sämmilijn lii jieččân siärváduv siste noonâ máttu já äššitubdâmuš jieččân kulttuuräärbist, ton siäilutmist já ton kiävtust. Mun anam tehálâžžân, ete čuávuvâžžân visásmittep, ete sämiaalmug piäsá uápásmuđ nurâldâhân mijjân luándulij vuovijguin já väldiđ maasâd taan uási mii jieččân kulttuuräärbist, juátká Juuso.</p>



<p><a href="https://dokumentit.solinum.fi/samediggi/download/?d=dokumenttipankki/puheet/toimikausi_2020-2023/sk_puhe_siida_09092021.pdf">Luuvâ saavâ tääbbin</a>.</p>



<p>Sämmilâšnurâldâh ana sistees pajeláhháá 2000 tiŋgâd, moh láá nurrum sämikuávlust iivij 1830-1998 ääigi. Säämimuseo váldá nurâlduv vuástá uđđâ nurâldâhohtâdâhân, mii lii valmâštum kiđđuv. <a href="https://siida.fi/tiedotteet/kotiinpaluu-juhlassa-juhlistetaan-kokoelmaesineiden-repatriaatiota/">Luuvâ Säämimuseo Siida tiäđáttâs</a>.</p>



<h4 class="wp-block-heading" id="h-laseti-uh">Lasetiäđuh:</h4>



<p>Tuomas Aslak Juuso<br/>Saavâjođetteijee<br/>040 687 3394<br/>tuomas.juuso@samediggi.fi </p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
