<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-76530 post-loop-1 post-parity-odd post-entry-last single-big with-slider post-76530 post type-post status-publish format-standard has-post-thumbnail hentry category-ialattas-ja-vuoigadvuota category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/06/13/samitigge-ij-noomat-ovdasteijee-laapi-pieggavyeimicielgiittas-2023-2024-stivrimjuavkun/?lang=an" rel="bookmark" title="Permanent Link: Sämitigge ij noomât ovdâsteijee Laapi pieggâvyeimičielgiittâs 2023-2024 stivrimjuávkun ">Sämitigge ij noomât ovdâsteijee Laapi pieggâvyeimičielgiittâs 2023-2024 stivrimjuávkun 			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Sämitige stivrâ meridij čuákkimist 16.5.2023, ete Sämitigge ij noomât ovdâsteijee Laapi pieggâvyeimičielgiittâs 2023-2024 stivrimjuávkun. Sämitigge ij uásálist havváid, moi ulmen lii ovdediđ pieggâvyeimi sämmilij päikkikuávlust.</strong> </p>



<p>Laapi litto lii finnim pirâsministeriöst ruttâdem pieggâvyeimičielgiittâs rähtimân Laapin ruánáá sirdâšum torjuin. Čielgiittâs lii jotkâ ive <a href="https://www.lapinliitto.fi/aluesuunnittelu/lapin-tuulivoimaselvitys-2022-hanke/" target="_blank" rel="noreferrer noopener">2022 pieggâvyeimičielgiittâsân</a>. Čielgiittâs kuávdášlâš ulmen lâi kavnâđ pieggâvyeimipyevtitmân potentiaallijd kuávluid eennâmkoddekaavam vuáđđun. Čielgiittâsâst kavnii ohtsis 46 potentiaallâš pieggâvyeimikuávlud. </p>



<p>– Ruánáá sirdâšum lii sämmiláid uáli tehálâš, mutâ tom ij pyevti toohâđ moi peri vuovijguin. Sämitigge ana negatiivlâžžân pieggâvyeimi ovdedem sämmilij päikkikuávlust tutkâmušâin já puásuituálust pahudum háittuvaikuttâsâi tiet, iätá Sämitige saavâjođetteijee Tuomas Aslak Juuso.  </p>



<p>Laapi litto seelvât pieggâvyeimi potentiaallijd kuávluid sämmilij päikkikuávlust, veikâ jotkâvalmâštâlmist orroo Tave-Laapi eennâmkoddekaavast tâi Meccihaldâttâs Sämmilij päikkikuávlu luánduriggodâhvuáváámist ivvijd 2022-2027 iä oovded pieggâvyeimi sämmilij päikkikuávlun. </p>



<p>Sämitigge já pirâsministeriö ráđádâllii 27.3.2023 ruttâdemmiärádâs valmâštâlmist. Ráđádâlmist soppii uđđâ čuákkim orniimist čohčâmáánust 2023, ko čielgiittâshaahâ lii vuálgám joton já ovdánâm. </p>



<h4 class="wp-block-heading" id="h-pieggavyeimist-laa-maangah-vaikuttasah-pirrasan"><strong>Pieggâvyeimist láá maaŋgah vaikuttâsah pirrâsân</strong> </h4>



<p><a href="https://julkaisut.valtioneuvosto.fi/handle/10024/79057" target="_blank" rel="noreferrer noopener">Pieggâvyeimihuksim raavâkirje</a> mield pieggâvyeimihuksim vaikuttâsah puásuituálun pyehtih tiettuđ vaikuttâssân kuátumáid, poccui lattiimân, puásuituálun ovdâmerkkân jođettemkiäinui muttum mield sehe puásuivahâgij miärán já ubânâssân iäláttâs kannatteijeevuotân. </p>



<p>– Pieggâvyeimi vaikuttâsah puásuituálun láá tááláá tiäđu mield vijđáht vaigutteijeeh. Kištottellee eennâmkevttim hástá puásuituálu máhđulâšvuođâid paijeentoollâđ šoŋŋâdâhnubástus vaattâm njyebžimvääri, tego kuátumijd sierâlágán tälvitiilij várás, paahud vs. pirâsčällee Tiina Lovisa Solbär.  </p>



<p><a href="https://paliskunnat.fi/lausunnot2022/Lapin_liitto_tuulivoimaselvitys_eriava_mielipide_7-12-2022.pdf" target="_blank" rel="noreferrer noopener">Palgâsij ovtâstus kuođij spiekâsteijee uáivil juovlâmáánust 2022</a> Laapi lito ive 2022 pieggâvyeimičielgiittâsân, tastko čielgiittâsâst iä lamaš valdum huámmášumán puásuituálu tááhust kriittâliih kuávluh. Iävtuttum 46 kuávlust 12 láá pahudum čielgiittâsâst puásuituálu tááhust merhâšittee tâi merettes hááitu kuávlun. </p>



<h4 class="wp-block-heading"><strong>Lasetiäđuh:</strong> </h4>



<p>Tuomas Aslak Juuso <br/>Saavâjođetteijee  <br/>040 687 3394 <br/><a href="mailto:tuomas.juuso@samediggi.fi%E2%80%AF" target="_blank" rel="noreferrer noopener">tuomas.juuso@samediggi.fi </a> </p>



<p>Tiina Lovisa Solbär <br/>vs. pirâsčällee <br/>050 5999 725 <br/><a href="mailto:tiinalovisa.solbaer@samediggi.fi" target="_blank" rel="noreferrer noopener">tiinalovisa.solbaer@samediggi.fi</a>  </p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
