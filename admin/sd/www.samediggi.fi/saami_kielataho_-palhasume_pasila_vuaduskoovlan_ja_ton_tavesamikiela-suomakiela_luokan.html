<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-38402 post-loop-1 post-parity-odd post-entry-last single-big with-slider post-38402 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/12/17/saami-kielataho-palhasume-pasila-vuaduskoovlan-ja-ton-tavesamikiela-suomakiela-luokan/?lang=an" rel="bookmark" title="Permanent Link: Säämi kielâtaho -PALHÂŠUME Pasila vuáđuškoovlân já ton tavesämikielâ-suomâkielâ luokan">Säämi kielâtaho -PALHÂŠUME Pasila vuáđuškoovlân já ton tavesämikielâ-suomâkielâ luokan			<span class="post-format-icon minor-meta"/>	</a></h1></header><div class="entry-content" itemprop="text">
<p>Sämitige säämi kielârääđi lii mieđettâm Säämi kielâtaho -palhâšume Pasila vuáđuškoovlân já ton kyevtkielâlii tavesämikielâ-suomâkielâ-luokan.  Säämi kielâtaho-palhâšume juáhhoo viiđâd keerdi.</p>



<p><a href="https://www.samediggi.fi/toima/samikiela/saami-kielataho-palhasume/?lang=an">Säämi kielâtaho -palhâšuumijn</a> adeluvvoo tubdâstâs sämikielâlij palvâlusâi já sämikielâ sajattuv ovdedem pyerrin porgum mávsulii pargoost Suomâst. Säämi kielâtaho -palhâšume lii sämityeji já diplom. Palhâšume keigejuvvoo Pasila škoovlâ tiilijn Helsigist majebaargâ 17.12. tme 10.00. </p>



<p>– Pasila škoovlâ tavesämikielâ-suomâkielâ luokka lii ovdâmerkkâ tehálii pargoost, mii pargoo sämmilii kulttuur já sämikielâi siäilutmân sämmilij päikkikuávlu ulguubeln, iätá säämi kielârääđi saavâjođetteijee <strong>Neeta Jääskö</strong>. Sämmilâškulttuur eellimiähtu lii sämikielâ siäilum puáttee suhâpuolváid já kielâ lii sämmilâškulttuur tehálumos já kuávdášlumos uási, mon sirdâšum kaavpugpirrâsist puáhtá leđe hástulâš. Pasila škovlâ lii jieijâs positiivlii ovdâmerháin movtijdittâm sämimáttááttâs oovdedmân eres-uv kaavpugijn – täst lii eromâšávt ánsulum škoovlâ rehtor, kijttá <strong>Jääskö</strong>. </p>



<p><strong>Palhâšume lii Ilmari Tapiola tyeji </strong></p>



<p>Säämi kielâtaho -palhâšume lii sämityeji, mon rähtee lii valjim Sámi Duodji ry. Palhâšume lii muorâst rahtum lite čuárvihervâiguin (tavesämikielân <em>gárr</em>i) já ton rähtee lii tuáijár <strong>Ilmari Tapiola, </strong>Ucjuuvâst. </p>



<p><strong>Sämitige vuáđustâsah </strong></p>



<p>Sämitige
kielârääđi vuáđustâl miärádâsâs ei. nuuvt, ete Pasila vuáđuškoovlâ toimâvyehi
addel tuoivuu já máhđulâšvuođâid, ete kaavpugist puáhtá  kevttiđ sämikielâ, eelliđ sämmilâžžân já
oppâđ kulttuur. Huámmášittee lii meid, ete taat Pasila vuáđuškoovlâ vuosâkeččâlem
lii movtijditám eres-uv škoovlâid selvâttiđ máhđulâšvuođâ algâttiđ
kyevtkielâlii luoka tâi vuáđudiđ taggaar. Kielârääđi mield Pasila škoovlâ ánsun
puáhtá meid luuhâđ tom, ete tot olášut sämmilij kielâlijd vuoigâdvuođâid
vijđásubbooht ko maid laahâ váátá.</p>



<p>Pasila škovlâ lii meid pajedâm sämmilijd já uccâ sämiluoka oles škoovlâ äššin, já škoovlâst láá maaŋgâ sierâ vuovijguin já tábáhtusâiguin valdum huámmášumán sämmilâš kulttuur já sämikielah.</p>



<p><a href="https://www.samediggi.fi/toima/samikiela/saami-kielataho-palhasume/?lang=an">Säämi kielâtaho -palhâšume</a></p>



<p><strong>Lasetiäđuh: </strong></p>



<p>Kielâtorvočällee Anne Kirste Aikio. puh 010 839 3124, anne-kirste.aikio@samediggi.fi </p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
