<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-25730 post-loop-1 post-parity-odd post-entry-last single-big  post-25730 post type-post status-publish format-standard hentry category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/05/13/samitigge-sami-arvvut-ry-ja-ianuduv-sammiliih-savastallii-aigikyevdilis-aasijn/?lang=an" rel="bookmark" title="Permanent Link: Sämitigge, Sámi Árvvut ry já Iänuduv sämmiliih savâstâllii äigikyevdilis aašijn">Sämitigge, Sámi Árvvut ry já Iänuduv sämmiliih savâstâllii äigikyevdilis aašijn			<span class="post-format-icon minor-meta"/>	</a></h1></header><div class="entry-content" itemprop="text"><p>Sämitige stivrâ teivâdij Iänuduvâst 10.5. Sámi Árvvut ry seervi stiivrâ jesânijd, OA olmoošvuoigâdvuotâkomitean ohtâgâsväidim toohâm sämmilijd já Näkkälä palgâs Kalkujäävri siijdâ ovdâsteijeid. Teivâdmist savâstâllii äigikyevdilis aašijn Iänuduvâst sehe OA olmoošvuoigâdvuotâkomitea čuávdusij olášutmist. Olmoošvuoigâdvuotâkomitea adelij kyevti čuávdus, mast tot pahudij, ete Suomâ lii rikkom aalmuglâšvuoigâdvuođáid já poolitlâš vuoigâdvuođáid kyeskee almossopâmuš Suomâ sämmilâšmiäruštâlmist.</p>
<p>”Sämitige stivrâ onnij tehálâžžân savâstâllâđ OA olmoošvuoigâdvuotâkomitean váidám ulmuiguin ovdil ráđádâllâm riehtiministeriöin. Olmoošvuoigâdvuotâkomitea čuávduseh láá tehálii roolist meid puáttee haldâttâsráđádâlmijn. Mun tuáivum, ete ráđádâllâmpuáttus puáhtá tuálvuđ sämitige čuákkim kieđâvuššâmnáál nuuvt jotelávt ko máhđulâš”, iätá sämitige saavâjođetteijee Tiina Sanila-Aikio.</p>
<p>OA olmoošvuoigâdvuotâkomitea čuávdusij olášutmân teivâdmist pahudui oovtmielâlávt, ete sämitiggevaaljâid kolgâččij sirdeđ ucemustáá ive já ton ääigi rievdâdiđ sämitiggelaavâ sämmilâšmiäruštâllâm oovtâstpargoost sämisiärváduvváin. Čuávuváid sämitiggevaaljâid kalga orniđ tagarijn sämmilâšmiäruštâlmáin, mon sämisiärvádâh tuhhit. Sämitigge, Sámi Árvvut ry já ohtâgâsväideeh láá čonâdâttâm olmoošvuoigâdvuotâkomitea čuávdusij olášutmân já toi oovdedmân.</p>
<p>”Teivâdem lâi uáli tehálâš já äigikyevdil, tastko tääl, ko haldâttâsráđádâlmeh láá joođoost, mij tarbâšep puoh sämmilâšpeelij oovtâstpargo, vâi sämmiláid tehálijd aašijd puáhtá tuálvuđ njuolgist merideijei tiätun já tuáivu mield meid haldâttâsohjelmân räi. Mun lam hirmâd ilolâš tast, ete sämitiggeest já ohtâgâsväidim toohâm ulmuin lii siämmáálágán uáinu tast, maht miärádâsâid puáhtá olášuttiđ já taat addel šiev máhđulâšvuođâid toos, ete mij pyehtih luhostuđ mii ohtsii ulmeest”, Sámi Árvvut ry saavâjođetteijee Klemetti Näkkäläjärvi tiäddut.</p>
<p>Kalkujäävri sijdâ kuođij sämitiigán čuákkimist iävtuttâs Pöyrisjäävri meccikuávlu hoittám- já kevttimvuávám peividmân já kuávlu luándusuojâlemkuávlu täärhistmân. Eres teivâdmist kieđâvuššum ääših lijjii haldâttâsráđádâlmeh, meccijotolâhlaahâ, jyehiulmuu vuoigâdvuođâi tulkkum já kulttuur máttááttem Iänuduvâst já Duodji-akatemia.</p>
<p><strong>Lasetiäđuh:</strong></p>
<p>Sämitige saavâjođetteijee Tiina Sanila-Aikio, puh. 050 300 1780, tiina.sanila-aikio(at)samediggi.fi</p>
<p>Sámi Árvvut ry saavâjođettteijee Klemetti Näkkäläjärvi, puh. 040 537 1584, klemetti.nakkalajarvi(at)pp.inet.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
