<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-15086 post-loop-1 post-parity-odd post-entry-last single-big with-slider post-15086 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2018/08/15/samikuavlu-skoovlah-finnejeh-skenkkan-sami-ja-suomakielalijd-luuhamkiirjijd/?lang=an" rel="bookmark" title="Permanent Link: Sämikuávlu škoovlah finnejeh skeŋkkân sämi- já suomâkielâlijd luuhâmkiirjijd">Sämikuávlu škoovlah finnejeh skeŋkkân sämi- já suomâkielâlijd luuhâmkiirjijd			<span class="post-format-icon minor-meta"/>	</a></h1></header><div class="entry-content" itemprop="text"><p><strong>Sämmilij päikkikuávlu škoovlah finnejeh škovlâive aalgân stuorrâ pakkeet sämi- já suomâkielâlijd luuhâmkiirjijd. Pakkeet tuálá sistees love sierâlágán sämikielâlii kirje já käävci sierâlágán suomâkielâlii kirje. Jyehi pakettist láá ohtsis 50 kirjed, moi ulmen lii nanodiđ eromâšávt</strong> <strong>3.- já 4.-luokkalij luuhâmtááiđu já luuhâm astoääigi.</strong></p>
<p>Kirjeskeeŋkah kuástid Suomâ kulttuurruttârááju <a href="https://lukuklaani.fi/fi/kirjapaketit/">Lukuklaani-haahâ</a>, moin Sämitige škovlim- já oppâmateriaaltoimâttâh taha oovtâstpargo. Sämitigge lii haahâm sämikielâlijd kiirjijd. Kirjeh láá anarâš-, nuorttâlâš- já orjâlâškielâliih já toh láá väljejum škoovlâi máttááttâskielâi já tuoivui mield. Sämitigge västid kirjepakettij jyehimist sämikuávlu škovláid.</p>
<p>Lukuklaani skeŋkkee jyehi Suomâ vyeli- já ohtsâšškoovlân 50 kirje pakkeet čohčuv 2018. Tot lii haahâm paijeel 100 000 kirje ulme várás. Ruotâ- já sämikielâláid uáppeid láá heiviittum eromâš kirjepaketteh.</p>
<p>Suomâ Kulttuurruttârááju, mii lii haahâm kiirjijd, lii priivaat ruttârááju, mon toimâ vuáđuduvá testamenttin já skeŋkkân finnejum ruuđáid. Párnáikirjálâšvuođâ áámmátulmuuh láá išedâm valjiđ kiirjijd já toh láá čuosâttum eromâšávt 3-4. luokkaláid, kiäh láá haavâ čuosâttâhjuávkku.</p>
<p><strong>Lasetiäđuh:</strong></p>
<p>Miina Seurujärvi, <a href="mailto:miina.seurujarvi@samediggi.fi">miina.seurujarvi(at)samediggi.fi</a>, 010 839 3193.</p>
<p><em>Kooveest anarâškielâlâš oppâmateriaalpargee Miina Seurujärvi nurâmin škoovlâi kirjepakettijd.</em></p>
<p/>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
