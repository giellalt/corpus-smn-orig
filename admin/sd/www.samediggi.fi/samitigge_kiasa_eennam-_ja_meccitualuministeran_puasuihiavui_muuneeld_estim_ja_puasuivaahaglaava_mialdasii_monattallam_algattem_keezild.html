<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-63357 post-loop-1 post-parity-odd post-entry-last single-big  post-63357 post type-post status-publish format-standard has-post-thumbnail hentry category-ialattas-ja-vuoigadvuota category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/02/28/samitigge-kiasa-eennam-ja-meccitualuministeran-puasuihiavui-muuneeld-estim-ja-puasuivaahaglaava-mialdasii-monattallam-algattem-keezild/?lang=an" rel="bookmark" title="Permanent Link: Sämitigge kiäsá eennâm- já meccituáluministerân puásuihiävui muuneeld estim já puásuivaahâglaavâ miäldásii monâttâllâm algâttem keežild">Sämitigge kiäsá eennâm- já meccituáluministerân puásuihiävui muuneeld estim já puásuivaahâglaavâ miäldásii monâttâllâm algâttem keežild			<span class="post-format-icon minor-meta"/>	</a></h1></header><div class="entry-content" itemprop="text">
<p><strong><strong>Sämitigge almostitij 28.2.2022 ávus reivâ eennâm- já meccituáluminister Jari Leppän. Sämitigge kiäsá reivâstis minister Leppän puásuihiävui muuneeld estim já puásuivaahâglaavâ miäldásii monâttâllâm algâttem keežild taan täälvi uásild. Sämitigge pivdá minister Leppä uápásmuđ tááláá tilán sämmilij päikkikuávlu palgâsijn.</strong></strong></p>



<p>– Mij pivdep minister Leppä, já meid eres ulmuid, kiäh valmâštâleh ääši já merideh tast, uápásmuđ tááláá tilán sämmilij päikkikuávlu palgâsijn. Mij halijdep čäittiđ, ete lii stuorrâ eeti já iše lii velttidmettum, iätá Sämitige saavâjođetteijee Tuomas Aslak Juuso.</p>



<p>Sämitigge lii ráđádâllâm ääšist eennâm- já meccituáluministeriöin 18.2.2022. Ministeriö ij talle uáinám táárbu algâttiđ puásuituáluvaahâglaavâ miäldásii monâttâllâm, tastko ministeriö ovdâsteijei mield täälvi tile ij pyevti anneeđ spiekâstâhlâžžân, ko arvemereh láá lamas uceh. Ministeriöst iä meid lah valmâštâlmin muuneeld estee tooimâid puásuihiävui estim várás.</p>



<p>– Lii váiváá, ete ministeriö lii toohâm sämmilii puásuituálun merhâšitteht vaigutteijee miärádâs tuš arvemeerij vuáđuld, iätá 2. värisaavâjođetteijee Leo Aikio.</p>



<p>– Veikâ muottuu jieŋŋâlvuotâ maaŋgâin päikkikuávlu palgâsijn lii taan täälvi lamaš kuáhtulâš, te muotâkerdi lii koorâs tego keđgi ja tondiet poccuin lii maaŋgâin soojijn máhđuttem kuáivuđ purrâmuš. Tot meerhâš tom, ete poccuuh vajâldškyetih liävuttemeht pyereeb kuátumáid já taid kalga talle uuccâđ já viežžâđ. Toos lasseen motomij palgâsij kuávlust kuopâ lii pilledâm vijđes kuávluin poccui purrâmuššaddoid. Puoh taid aašijd kolgâččii ministeriöst väldiđ huámmášumán, ko merideh puásuivaahâglaavâ heiviitmist, juátká Aikio.</p>



<ul><li><a href="https://dokumentit.solinum.fi/samediggi/download/?d=dokumenttipankki/kirjeet_ja_muistiot/elinkeino_ja_oikeus/toimikausi_2020-2023/avoin_kirje_ministeri_lep%C3%A4lle.pdf">Ávus reivâ eennâm- já meccituáluminister Jari Leppän puásuihiävui muuneeld estimist sehe puásuivaahâglaavâ miäldásii monâttâllâm aalgâtmist taan täälvi uásild</a> (28.2.2022)</li><li><a href="https://dokumentit.solinum.fi/samediggi/download/?d=dokumenttipankki/aloitteet_esitykset_lausunnot_ja_muut/esitykset/toimikausi_2020-2023/esitys_maa-_ja_mets%C3%A4talousministeri%C3%B6lle_porotuhoja_ennaltaehk%C3%A4isevien_toimenpiteiden_k%C3%A4ynnist%C3%A4miseksi.pdf">Sämitige iävtuttâs eennâm- já meccituáluministeriön puásuihiävui muuneeld estee tooimâ aalgâtmân</a> (18.11.2021)</li><li><a href="https://www.finlex.fi/fi/laki/ajantasa/2011/20110987">Laahâ puásuituálun čyeccee vahâgij sajanmäksimist</a></li><li><a href="https://www.finlex.fi/fi/laki/ajantasa/2016/20160656">Staatârääđi asâttâs puásuituálun čyeccee vahâgij sajanmäksimist</a></li></ul>



<h4 class="wp-block-heading">Lasetiäđuh:</h4>



<p>Tuomas Aslak Juuso<br/>Saavâjođetteijee<br/>040 687 3394<br/>tuomas.juuso@samediggi.fi </p>



<p>Leo Aikio<br/>II värisaavâjođetteijee<br/>040 621 6505<br/>leo.aikio@samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
