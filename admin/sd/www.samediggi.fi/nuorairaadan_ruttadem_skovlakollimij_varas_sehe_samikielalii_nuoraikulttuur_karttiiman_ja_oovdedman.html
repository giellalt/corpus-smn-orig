<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-13447 post-loop-1 post-parity-odd post-entry-last single-big with-slider post-13447 post type-post status-publish format-standard has-post-thumbnail hentry category-nuorah category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2018/06/28/nuorairaadan-ruttadem-skovlakollimij-varas-sehe-samikielalii-nuoraikulttuur-karttiiman-ja-oovdedman/?lang=an" rel="bookmark" title="Permanent Link: Nuorâirááđán ruttâdem škovlâkollimij várás sehe sämikielâlii nuorâikulttuur karttiimân já oovdedmân">Nuorâirááđán ruttâdem škovlâkollimij várás sehe sämikielâlii nuorâikulttuur karttiimân já oovdedmân			<span class="post-format-icon minor-meta"/>	</a></h1></header><div class="entry-content" itemprop="text"><p>Sämitige nuorâirääđi lii finnim ruttâdem kyehti haavâ várás. Máttááttâs- já kulttuurministeriö ruttâdem  Dihtosis- sämmilâš škovlâkollimeh havváin taheh sämikulttuur uápisin škoovlâin. Pohjoisimman Lapin Leader ruttâdem De! -haavâst kärttejeh sämikielâlij astoäigitooimâi táárbu já olášutteid sehe movtijditeh pyevtittiđ sämikielâlii nuorâikulttuur. Haavâi várás pálkkáátteh pargeid já soojijd uuccâm álgá forgâ.</p>
<blockquote><p>– Mun ilodâm, ete mij lep finnim ruttâdem sehe säminuoráid já väldiaalmug nuoráid čuosâttum tooimâ várás. Nuorâi sämikielâlii astoäigitooimân lii tárbu já väldiaalmug tiäđui lasseetmân še, iätá nuorâirääđi saavâjođetteijee Risten Mustonen.</p></blockquote>
<p><strong>Máttááttâs- já kulttuurministeriö</strong> lii mieđettâm Dihtosis- sämmilâš škovlâkollimeh haavâ vuossâmuu ihán ruttâdem 56 000 eurod. Havváin taheh sämikulttuur uápisin škoovlâin. Haavâst rähtih škovlâkollimij várás materiaalijd, kuállejeh škoovlâin sehe taheh sämmilij aalmugpeeivi uápisin aalmuglâš teemapeivin Suomâ škoovlâin. Haavâ čuosâttâhjuávkkun láá vuossâmuu ive ääigi uáppeeh já nubbe ive máttáátteijeeh, rehtoreh já uáppeestivrejeijeeh. Haavâ ulmen lii lasettiđ väldiaalmug párnái já nuorâi tiäđu sämmilijn já tienuuvt estiđ eromâšávt sämipárnáid já -nuoráid čyeccee olgoštem já kivsedem. Oovtâstpargokyeimin haavâst lii Nuorten Akatemia.</p>
<p><strong>Pohjoisimman Lapin Leader</strong> lii mieđettâm ruttâdem De! -Sämikielâlii nuorâikulttuur karttim já ovdedem haahân, mon oleskoloh láá 80 000 eurod. Haavâ ulmen lii karttiđ sämikielâlij astoäigitooimâi táárbu já olášutteid sämmilij päikkikuávlust sehe eres Suomâ kuávluin já movtijdittiđ sierâ tuáimeid pyevtittiđ sämikielâlii nuorâikulttuur. Haavâst myensteristeh sierâlágán astoäigitooimâid sämmilij päikkikuávlust. Haavâ tárguttâs lii karttim puátusij vuáđuld finniđ Sämitige nuorâirääđi toimâtoorjân pisováá ruttâdem sämikielâlii nuorâikulttuurân, vâi sämikielâlâš astoäigitoimâ ličij pisovâš já systemaatlâš.</p>
<p> </p>
<p><strong>Lasetiäđuh:</strong></p>
<p>Sämitige nuorâičällee Kaisa Tapiola-Länsman puh. 050 382 51 79, kaisa.tapiola-lansman(at)samediggi.fi</p>
<p>Nuorâirääđi saavâjođetteijee Risten Mustonen  040 529 6093, risten.mustonen(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
