<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-62904 post-loop-1 post-parity-odd post-entry-last single-big with-slider post-62904 post type-post status-publish format-standard has-post-thumbnail hentry category-sosiaal-ja-tiervasvuota category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/02/15/laapi-kuavlustiivra-paikkijuahu-lii-almostittum-samikiela-lavdikode-jeessanjuahu-ij-vastid-radadallampuattus/?lang=an" rel="bookmark" title="Permanent Link: Laapi kuávlustiivrâ päikkijuáhu lii almostittum – sämikielâ lävdikode jeessânjuáhu ij västid ráđádâllâmpuáttus">Laapi kuávlustiivrâ päikkijuáhu lii almostittum – sämikielâ lävdikode jeessânjuáhu ij västid ráđádâllâmpuáttus			<span class="post-format-icon minor-meta"/>	</a></h1></header><div class="entry-content" itemprop="text">
<p><a href="https://yle.fi/uutiset/3-12316171"><strong><span style="text-decoration: underline;">Yle uđđâsij</span></strong></a><strong> mield sämikielâ lävdikode jesânijn kuttâ puátih Sämitiggeest já čiččâm pyereestvaijeemkuávlu airâsijn. 13 jeessân lävdikode saavâjođettem finnee kuávdáš. Lävdikode jeessânjuáhu ij västid tom, maid pyereestvaijeemkuávlu koskâpuddâsâš valmâštâllâmtoimâorgaan lii ráđádâllâm Sämitiggijn. Laapi kuávlustiivrâ stuárráámus juávhu kuávdáá saavâjođetteijee Markus Lohi tieđettij vuossaargâ 14.2. päikkijuávust, mon kuávlustivrâjuávhuh láá sooppâm.</strong></p>



<p>Pyereestvaijeemkuávlu koskâpuddâsii valmâštâllâmtoimâorgaan já Sämitige ráđádâlmist šoodâi uđđâivemáánust 2022 ohtsâšibárdâs tast, ete sämikielâ lävdikoddeest láá kuttâ pyereestvaijeemkuávlu nomâttem jeessân, vittâ Sämitige nomâttem jeessân já ohtâ Nuorttâlij sijdâčuákkim nomâttem jeessân. Toos lasseen ráđádâlmijn láá sooppâm, ete lävdikodde puávtáččij jieš vaiguttiđ saavâjođetteijee valjiimân.</p>



<p>– Tääl pyereestvaijeemkuávlu piäláduvah láá oovtpiälálávt meridâm sämikielâ lävdikode jesânijn, iäge lah váldám huámmášumán Sämitige lahâaasâtlii pargoi peht puáttám uáinuid. Lii váádduh, ete iä haalijd kunnijâttiđ ráđádâllâmkenigâsvuođâ já ráđádâlmij puátusijd, iätá Sämitige saavâjođetteijee Tuomas Aslak Juuso.</p>



<p>Ráđádâlmijn soppum lävdikode päikkijuáhu lâi Sämitige mield miiniimiähtu toos, ete Sämitige lahâaasâtliih pargoh ovdâstiđ sämiaalmug sehe hoittáđ sämikielân já -kulttuurân kyeskee aašijd liččii puáhtám olášuđ tast pyereestvaijeemkuávlu pargoost, mii kulá lävdikode toimâsuárgán.</p>



<p>– Ráđádâlmist koskâpuddâsii valmâštâllâmtoimâorgaanáin šoodâi ohtsâšibárdâs sämikielâ lävdikode jeessânjuávust, mii visásmitáččij lävdikode kelijdeijee äššitubdâmuš já täsipiälálii ovdâstem. Mun lam pettâšum toos, ete pyereestvaijeemkuávlu stivrâjuávhuh iä kunnijâttám ráđádâllâm puáttus, iätá Sämitige I värisaavâjođetteijee Anni Koivisto.</p>



<p>Ráđádâlmijn soppum lävdikode jeessânjuáhu já saavâjođetteijei valjimvyehi oovdânpuohtui meid koskâpuddâsii valmâštâllâmtoimâorgaan poolitlii čuávvumjuávkun, mast lijjii ovdâstum sehe piäláduvah já Sämitigge.</p>



<p>– Lii vaidâlittee, ete iä savâstâllâm lävdikode juávust poolitlii čuávvumjuávhoin, mast meid Sämitiggeest lâi ovdâsteijee. Tääl äšši lii soppum stivrâjuávhui kooskâ tienuuvt, ete ij lamaš ollágin vuárusavâstâllâm Sämitiggijn. Mij liččijm tuáivum pyereeb aalgâ pyereestvaijeemkuávlu merideijei já Sämitige oovtâstpaargon, juátká Koivisto.</p>



<p>Pyereestvaijeemkuávlust adelum laavâ mield sämikielâ lävdikode jesânin väljejeh sämikielâlijd ulmuid. Ucemustáá 40 prosenttid lävdikode jesânijn kalga nomâttiđ Sämitige sehe Nuorttâlij sijdâčuákkim iävtuttem ulmuin tienuuvt, ete sijdâčuákkim iävtut tain oovtâ ulmuu.</p>



<h4 class="wp-block-heading" id="h-lasetiaduh">Lasetiäđuh:</h4>



<p>Tuomas Aslak Juuso<br/>Saavâjođetteijee<br/>040 687 3394<br/><a href="mailto:tuomas.juuso@samediggi.fi ">tuomas.juuso@samediggi.fi </a></p>



<p>Anni Koivisto<br/>I värisaavâjođetteijee<br/>040 415 5969<br/>anni.koivisto@samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
