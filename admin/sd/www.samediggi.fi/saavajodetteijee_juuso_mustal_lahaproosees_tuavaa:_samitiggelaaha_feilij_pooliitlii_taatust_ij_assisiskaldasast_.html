<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-74060 post-loop-1 post-parity-odd post-entry-last single-big with-slider post-74060 post type-post status-publish format-standard has-post-thumbnail hentry category-ialattas-ja-vuoigadvuota category-samitiggelaaha category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2023/03/03/saavajodetteijee-juuso-mustal-lahaproosees-tuavaa-samitiggelaaha-feilij-pooliitlii-taatust-ij-assisiskaldasast/?lang=an" rel="bookmark" title="Permanent Link: Saavâjođetteijee Juuso muštâl lahâproosees tuáváá: ”Sämitiggelaahâ feilij pooliitlii táátust, ij äššisiskáldâsâst”">Saavâjođetteijee Juuso muštâl lahâproosees tuáváá: ”Sämitiggelaahâ feilij pooliitlii táátust, ij äššisiskáldâsâst”			<span class="post-format-icon minor-meta"/>	</a></h1></header><div class="entry-content" itemprop="text"><p><strong>Sämitige saavâjođetteijee Tuomas Aslak Juuso lii čáállám luávdee kejâstuv jieijâs uáinuin tast, maht majemuš sämitiggelaavâ uđâsmittemkeččâlem ovdánij Timosii toimâkode mandaat aasâtmist feiliimân vuáđulahâváljukoddeest. Juuso muštâl suomâkielâlii tevstâstis tärhibeht tast, maht Sämitigge keččâlij majemuu muudon ráđádâllâđ čuávdus.</strong></p>
<p>Timosii toimâkode pargo sämitiggelaavâ nubásmittem valmâštâllâm várás aalgij juovlâmáánust 2020 já <a href="https://api.hankeikkuna.fi/asiakirjat/374663f3-4b21-4774-8fd3-818af2878155/3d5a582f-aab6-4a2c-8994-f79ef5dbc969/JULKAISU_20210511130122.PDF">valmâš smiettâmuš</a> almostui 11.5.2021. Marin haldâttâs iävtuttâs tolvuu ovdâskode kieđâvušmân viijmâg skammâmáánust 2022, mon maŋa ovdâskode vuáđulahâváljukodde <a href="https://www.samediggi.fi/2023/02/24/saamelaiskarajat-pettynyt-perustuslakivaliokunnan-paatokseen-perustuslakivaliokunta-on-pysayttanyt-saamelaiskarajalain-kasittelyn/">orostittij iävtuttâs kieđâvuššâm</a> 24.2.2023 vuáđustâlmáin, ete äigi nohá. Saavâjođetteijee Juuso muštâl <a href="https://www.samediggi.fi/2023/03/02/puheenjohtaja-juuso-kertoo-saamelaiskarajalakiesityksen-polku-epaonnistumiseen/">tevstâstis</a> lahâtoimâkode pargoost já Sämitige ráđádâllâmkeččâlmijn ovdâskode siste piäládâhraajij rasta.</p>
<h3>”Lii tehálâš, ete lahâuđâsmittemproosees mudoh láá puohâi tiäđust”</h3>
<p>Sämitiggelaavâ mudoh láá finnim meid mediast ennuv huámmášume, eromâšávt ko laavâ kieđâvuššâm jotkui ovdâskode toimâpaje majemuid muddoid. Saavâjođetteijee Juuso halijdij-uv jieijâs uásild visásmittiđ, ete puoh tiäđuh uđâsmittemprosesist láá puohâi kiävtust nuuvt tárkká ko máhđulâš.</p>
<p>–Mun halijdim, ete puohah pastaččii kuullâđ, ete mii proosees ääigi tábáhtui, já mun tuáivum-uv, ete nuuvt maŋgâseh ko máhđulâš, kiäid ääši kiäsut, vajeh luuhâđ teevstâ, saavâjođetteijee Juuso muštâl.</p>
<p>Juuso väivid eromâšávt tot, ete lahâiävtuttâs vuástálistám kuávdáš ij halijdâm ráđádâllâđ čuávdusijn.</p>
<p>–Lii väivi já omâs, ete kuávdáá saavâjođetteijee Annika Saarikko ij miettâm teivâdiđ miiguin ohtiigin. Mun liččim vuárdám, ete sijjân čuolmân šoddâm ääšist sij-uv liččii annaam tárbulâžžân savâstâllâđ, vâi mij liččijm puáhtám ubâ keččâliđ kavnâđ čuávdusijd, Juuso imâštâl.</p>
<p>Sämitiggelaavâ uđâsmittem lii tääl kománâm kuulmâ haldâttâs ääigi maŋaluvâi. Meid OA olmoošvuoigâdvuotâkomitea já näliolgoštemkomitea láá kenigittám Suomâ tivvoođ tááláá laavâ tienuuvt, ete tot kunnijât sämmilij jiešmeridemvuoigâdvuođâ, om. valjâluvâttâllâm kriterij uásild.</p>
<p>Liŋkkâ: <a href="https://www.samediggi.fi/2023/03/02/puheenjohtaja-juuso-kertoo-saamelaiskarajalakiesityksen-polku-epaonnistumiseen/">Saavâjođetteijee Juuso muštâl: Sämitiggelahâiävtuttâs päälgis feiliimân</a></p>
<p> </p>
<p><strong>Lasetiäđuh</strong>:</p>
<p>Tuomas Aslak Juuso<br/>
Saavâjođetteijee<br/>
040 687 3394<br/>
tuomas.juuso(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
