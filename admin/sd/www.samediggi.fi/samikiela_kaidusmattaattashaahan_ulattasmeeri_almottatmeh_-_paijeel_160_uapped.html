<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-64544 post-loop-1 post-parity-odd post-entry-last single-big with-slider post-64544 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/04/08/samikiela-kaidusmattaattashaahan-ulattasmeeri-almottatmeh-paijeel-160-uapped/?lang=an" rel="bookmark" title="Permanent Link: Sämikielâ káidusmáttááttâshaahân ulâttâsmeeri almottâtmeh – paijeel 160 uápped">Sämikielâ káidusmáttááttâshaahân ulâttâsmeeri almottâtmeh – paijeel 160 uápped			<span class="post-format-icon minor-meta"/>	</a></h1></header><div class="entry-content" itemprop="text">
<p>Ulâttâsmeeri paijeel 160 uápped láá almottâttâm Ucjuv kieldâ já Sämitige ohtsii <a href="https://www.saamenetaopetus.com/">Sämikielâi káidusmáttááttâs piiloothaavâ</a> luuhâmive 2022–2023 máttááttâsân. <strong/></p>



<p id="h-anaras-nuorttalas-ja-tavesamikiela-mattaattasan-almottattii-ohtsis-19-ovdamattaattas-uapped-ja-131-vuadumattaattas-uapped-luvattahskovliiman-almottattii-11-uapped-almottatmeh-lijjii-anaraskiela-mattaattasan-ohtsis-38-nuorttalaskiela-mattaattasan-20-ja-tavesamikiela-mattaattasan-103">Anarâš-, nuorttâlâš- já tavesämikielâ máttááttâsân almottâttii ohtsis 19 ovdâmáttááttâs uápped já 131 vuáđumáttááttâs uápped. Luvâttâhškovliimân almottâttii 11 uápped. Almottâtmeh lijjii anarâškielâ máttááttâsân ohtsis 38, nuorttâlâškielâ máttááttâsân 20 já tavesämikielâ máttááttâsân 103.</p>



<p>– Haavâ aalgâst ive 2018 máttááttâsâst algâttii suulân 50 uápped, ađai mii uáppeemeeri lii paijeel kuulmâkiärdásâš ko verdid mii vuossâmuu hahâihán, illood haavâ proojeekthovdâ <strong>Anni-Sofia Niittyvuopio </strong>Ucjuv kieldâst. – Uáppeemere vuáimálâš lasanem muštâl tast, ete fastâ sämikielâ káidusmáttááttâsân lii lasaneijee tárbu väldikodálávt, iätá Niittyvuopio.</p>



<h4 class="wp-block-heading"><strong>Monnjâalmottâtmeh váldojeh vala vuástá</strong></h4>



<p>Máttááttâsân almottâttâm nuuvâi 31.3. Monnjâalmottâtmeh váldojeh kuittâg vala vuástá. Almottâttâm máttááttâsân tahhoo <a href="https://uusi.kuntapalvelut.fi/saamenetaopetus/fi/">Hellewi-vuáháduvâst</a>.</p>



<p>Káidusmáttááttâshaahâ fáálá sämikielâ (anarâš-, nuorttâlâš- tâi orjâlâškielâ) ovdâ- já vuáđumáttááttâs tâi luvâttâhškovlim tievâsmittee sämikielâ máttááttâs 2 okkotijme sämiuáppeid, kiäh láá sämmilij päikkikuávlu ulguubeln já kiäi perruu tâi suuvâ kielâ lii miinii Suomâst sarnum sämikielâin. Haahâ ij faalâ máttááttâs rävisulmuid. </p>



<p>Almottâttâm nuuhâm maŋa máttááttâsân uásálistmist ráđádâleh vistig uáppee päikkikieldáin. Máttááttâsjuávhuh ráhtojeh jieškote-uv sämikielân sierâ nuuvt, ete uáppei luokkâ- já kielâtääsi sehe luuhâmoornig váldojeh huámmášumán nuuvt pyereest ko máhđulâš.</p>



<h4 class="wp-block-heading" id="h-lasetiaduh">Lasetiäđuh:</h4>



<p>Anni-Sofia Niittyvuopio, hahâhovdâ<br/>Ucjuv kieldâ<br/><a href="mailto:anni-sofia.niittyvuopio@edu.utsjoki.fi">anni-sofia.niittyvuopio@edu.utsjoki.fi</a><br/>040 701 2094</p>



<p>Arla Magga, hahâkoordinaattor<br/>Sämitigge<br/><a href="mailto:arla.magga@samediggi.fi">arla.magga@samediggi.fi</a><br/>040 687 5989</p>



<p><a href="http://www.saamenetaopetus.com">www.saamenetaopetus.com</a></p>



<h4 class="wp-block-heading" id="h-lasetiaduh-samikielai-kaidusmattaattashaavast">Lasetiäđuh Sämikielâi káidusmáttááttâshaavâst:</h4>



<p>Sämikielâi káidusmáttááttâs piiloothaahâ lii haahâ, mon Ucjuv kieldâ joođeet já Sämitigge koordinist, já mii juátkoo 2023 kiđđâluuhâmpaje loopâ räi. Máttááttâs- já kulttuurministeriö ruttâd haavâ. Ton ulmen lii faallâđ sämikielâ káidusmáttááttâs kyehti okkotijme verd vuáđuškoovlâ já nube tääsi uáppeid sämmilij päikkikuávlu ulguubel.</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
