<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-56663 post-loop-1 post-parity-odd post-entry-last single-big with-slider post-56663 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/05/12/samikielai-mattaatteijeeuappeeh-harjuttallii-vuossamuu-tove-kaidusohtavuodaiguin-mun-oskom-ete-taan-feerimist-lii-avkki-puatteevuodast/?lang=an" rel="bookmark" title="Permanent Link: Sämikielâi máttáátteijeeuáppeeh hárjuttâllii vuossâmuu tove káidusohtâvuođâiguin – ”Mun oskom, ete taan feerimist lii ävkki puátteevuođâst”">Sämikielâi máttáátteijeeuáppeeh hárjuttâllii vuossâmuu tove káidusohtâvuođâiguin – ”Mun oskom, ete taan feerimist lii ävkki puátteevuođâst”			<span class="post-format-icon minor-meta"/>	</a></h1></header><div class="entry-content" itemprop="text">
<p>Puátteeh sämikielâi máttáátteijeeh láá vuossâmuu tove čođâldittâm uási máttááttâshárjuttâlmist káidusohtâvuođâiguin <a href="https://www.saamenetaopetus.com/">Sämikielâi káidusmáttááttâs piiloothaavâst</a>. Máttááttâshárjuttâlleeh láá lamaš anarâš-, nuorttâlâš- ja tavesämikielâst. Máttááttâshárjuttâlmeh láá uási Oulu ollâopâttuv <a href="https://www.samediggi.fi/2019/08/16/saamenkielisten-aineenopettajien-koulutushanke-kaynnistyi/">Ketterä ollâškovlâ -haavâ</a>, mast škuávlejuvvojeh sämikielâliih amnâsmáttáátteijeeh.</p>



<p>Máttááttâshárjuttâlmist uáppeeh láá uápásmâm káidusmáttááttâs pedagogiikân já didaktiikân já meid jieŋâlmittám jieijâs mättim digitaallij máttááttâsniävui kevttimist. Máttáátteijeeuáppeeh láá čuávvum káidusoppâtiijmijd já sij láá meid toollâm tiijmijd. Máttátmân sij láá finnim torjuu já stivrim káidushaavâ máttáátteijein.  – Máttááttâshárjuttâllâm ääigi lam oppâm meid jieš, ko hárjuttâlleeh láá kiävttám sierâlágán digitaallijd ohjelmijd máttááttâsâst, illood stivrejeijee máttáátteijee Satu Pieski.</p>



<p>– Káidusmáttááttâs lii puátteevuođâ máttááttâsvyehi, muštâl Sämikielâi káidusmáttááttâshaavâ proojeekthovdâ Hanna Helander.  – Lii suotâs, ete mij lep pastam faallâđ uđđâ sämikielâ máttáátteijeid máhđulâšvuođâ uápásmuđ káidusmáttááttâsân já ton keevâtlijd peelijd jo sii oppâmuddoost. Káidusmáttááttâsân uápásmem lii tehálâš puátteid máttáátteijeid.</p>



<p>Meid Ketterä ollâškovlâ -haavâ koordinaattor Tiina Mattanen ana, ete oovtâstpargo lii luhostum já tehálâš. – Movtijdittee macâttâs lii puáttám sehe hárjuttâllein já stivrejeijen. Mun lam ilolâš tast, ete mij lep peessâm keččâliđ uđđâ vuovijd olášuttiđ máttááttâshárjuttâlmijd.</p>



<p>Puátteš tavesämikielâ máttáátteijee Máren-Elle Länsman lii tuđâvâš, ko peesâi  hárjuttâllâđ káidusmáttááttâsâst. – Mun halijdim peessâđ uáiniđ já keččâliđ jieš, ete maht puáhtá máttááttiđ káidusin. Lâi meid suotâs hárjuttâllâđ taggaar stivrejeijein, kote lii jo kuhheeb ääigi máttááttâm káidusin. Mun oskom, ete taan feerimist lii ävkki meid puátteevuođâst<a>.</a></p>



<p>Sämikielâi káidusmáttááttâshaavâst máttáátteh taan luuhâmive 17 ovdâ- já vuáđumáttááttâsjuávkkud já kulmâ luvâttâhjuávhu anarâš-, nuorttâlâš- já tavesämikielân. Ketterä ollâškovlâ -haavâst láá ohtsis lovmat máttáátteijeeuáppee, já sii pedagoogliih uápuh pišteh taan ive loopâ räi. Škovlimhaavâ škovliimeh olášuttojeh Oulu ollâopâttuv Giellagas-instituut, šoddâdemtiettui tieđâkode já Säämi máttááttâskuávdáá oovtâstpargon. Kuohtuid haavâid ruttâd Máttááttâs- já kulttuurministeriö.</p>



<h5 class="wp-block-heading" id="h-laseti-uh"><strong>Lasetiäđuh:</strong></h5>



<p>Sämikielâi káidusmáttááttâs piiloothaahâ<br/>Hanna Helander                                 <br/><a href="mailto:hanna.helander@edu.utsjoki.fi" target="_blank" rel="noreferrer noopener">hanna.helander(at)edu.utsjoki.fi</a>         <br/>040 701 2094                                    </p>



<p>Ketterä ollâškovlâ -haahâ<br/>Tiina Mattanen<br/><a href="mailto:tiina.mattanen@oulu.fi" target="_blank" rel="noreferrer noopener">tiina.mattanen(at)oulu.fi</a>  <br/>029 4483 451</p>



<p>Sämikielâi káidusmáttááttâs piiloothaahâ<br/>Unna-Maari Pulska <br/><a href="mailto:unna.pulska@samediggi.fi" target="_blank" rel="noreferrer noopener">unna.pulska(at)samediggi.fi</a> <br/>040 614 5549</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
