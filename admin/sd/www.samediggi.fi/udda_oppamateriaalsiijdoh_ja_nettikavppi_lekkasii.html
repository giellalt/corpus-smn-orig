<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-35581 post-loop-1 post-parity-odd post-entry-last single-big with-slider post-35581 post type-post status-publish format-standard has-post-thumbnail hentry category-skovlim-ja-oppamateriaal category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2019/09/26/udda-oppamateriaalsiijdoh-ja-nettikavppi-lekkasii/?lang=an" rel="bookmark" title="Permanent Link: Uđđâ oppâmateriaalsiijđoh já nettikävppi lekkâsii">Uđđâ oppâmateriaalsiijđoh já nettikävppi lekkâsii			<span class="post-format-icon minor-meta"/>	</a></h1></header><div class="entry-content" itemprop="text"><p>Sämitige oppâmateriaalijn láá tääl <a href="https://www.samediggi.fi/oppamateriaaleh/?lang=an">uđđâ siijđoh já oppâmateriaal nettikävppi</a>! Uđđâ siijđoin škoovlah pyehtih älkkeht tiiláđ kiirjijd Sämitige škovlim- já oppâmateriaaltoimâttuvâst. Meid priivaat ulmuuh pyehtih tiiláđ kiirjijd siijđoi peht.</p>
<p>Sämitigge juáhá nuuvtá sämikielâlii oppâmateriaal, maid tot ráhtá, Suomâ vuáđuškovláid, nube tääsi oppâlájádâssáid já sämikielâlii arâšoddâdemohtâduvváid. Tiilájum oppâkirjeh toimâttuvvojeh jo-uv poostâ peht teikâ taid puáhtá viežžâđ Saijoos infoost tiilámkuuitâ vuástá. Digitaallijd materiaalijd puáhtá meid tiiláđ nettikäävpi peht. Ko pakkeet toimâttuvvoo poostâ peht, te tiilájeijee máksá postâkoloid.</p>
<p>Meid priivaat ulmuuh pyehtih tiiláđ Sämitige oppâmateriaalijd. Uccâ tiiláámijn mij avžuuttep rähtiđ tiilám Sámi Duodji Shop nettikäävpist čujottâsâst <a href="http://www.duodjishop.fi">www.duodjishop.fi</a>.</p>
<p>Sämitigge pyevtit já ruttâd sämikielâlijd oppâmateriaalijd ovdâ- já vuáđumáttááttâs, luvâttuvâi, áámmátlii já rävisolmoošškovliittâs tárboid. Lasetiäđuid addel Sämitige <a href="https://www.samediggi.fi/toima/skovlim-ja-oppamateriaal/?lang=an">škovlim- já oppâmateriaaltoimâttâh</a> Anarist. Oppâmateriaalmeriruttâ mieđettuvvoo staatâ budjetist Máttááttâshaldáttuv toimâkoloin.</p>
<p><strong>Uáppáásm siijđoid:</strong> <a href="https://www.samediggi.fi/oppamateriaaleh/?lang=an">https://www.samediggi.fi/oppamateriaaleh/?lang=an</a></p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
