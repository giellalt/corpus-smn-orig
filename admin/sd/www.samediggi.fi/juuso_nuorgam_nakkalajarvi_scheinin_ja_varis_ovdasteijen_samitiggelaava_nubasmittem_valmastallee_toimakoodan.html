<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-46411 post-loop-1 post-parity-odd post-entry-last single-big with-slider post-46411 post type-post status-publish format-standard has-post-thumbnail hentry category-samitiggelaaha category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2020/07/06/juuso-nuorgam-nakkalajarvi-scheinin-ja-varis-ovdasteijen-samitiggelaava-nubasmittem-valmastallee-toimakoodan/?lang=an" rel="bookmark" title="Permanent Link: Juuso, Nuorgam, Näkkäläjärvi, Scheinin ja Varis ovdâsteijen sämitiggelaavâ nubásmittem valmâštâllee toimâkoodán">Juuso, Nuorgam, Näkkäläjärvi, Scheinin ja Varis ovdâsteijen sämitiggelaavâ nubásmittem valmâštâllee toimâkoodán			<span class="post-format-icon minor-meta"/>	</a></h1></header><div class="entry-content" itemprop="text"><p>Sämitige stivrâ nomâttij vittâ jeessân já sijjân värijesânijd sämitiggelaavâ nubásmittem valmâštâllee toimâkoodán 6.7.2020. Nomâttum jesâneh láá Tuomas Aslak Juuso, Anne Nuorgam, Pirita Näkkäläjärvi, Martin Scheinin já Kalle Varis sehe värijesâneh Juha-Petteri Alakorva, Anni Koivisto, Veikko Feodoroff, Piia Nuorgam já Sarita Kämäräinen. Toos lasseen Siiri Jomppanen nomâttui toimâkoodán Sämitige uásild äššitobdeejesânin. Toimâkode toimâpaje lii 1.8.2020-31.1.2021.</p>
<p>Suomâ staatâ lii algâttâm proosees sämitiggelaavâ uđâsmittem várás já piivdij nomâttempivdemijn 26.6.2020 Sämitige nomâttiđ jesânijd nubásmittem valmâštâllee toimâkoodán. Haldâttâspiäláduvah nomâtteh jieškote-uv oovtâ jeessân, ohtsis vittâ jeessân toimâkoodán. Sämitiggeest adelum laavâ täärhistmân lii tárbu, ko laavâ njuolgâdusah láá uásild puárásmum, já njuolgâdusâi toimâmist láá hoksám čuolmâid.</p>
<p>– Sämitige ohtân váldu-ulmen ihán 2020 láá nabdam sämitiggelaavâ nubástus valmâštâllâm. Nubástus valmâštâllâm algâttui riehtiminister Henrikssonijn sopâmuš vuáđuld porgemáánust 2019. Stivrâ toovâi miärádâs noomâtmijn, ko äigitaavlun lohtâseijee suujâi tiet ääši iä puáhtám tuálvuđ Sämitige čuákkimân, iätá saavâjođetteijee Tuomas Aslak Juuso.</p>
<p>Sämitige stivrâ vuáđustâl valjim, ete puoh nomâttum ulmuin lii noonâ tubdâm já máttu sämmilâšaašijn. Stivrâ tiäddut eromâšávt väljejum juávhu vuoigâdvuođâlii mättim, sämitiggelaavâ tubdâm já ráđádâllâmtááiđuid.</p>
<p>Uáiviminister Sanna Marin haldâttâsohjelm 10.12.2019 mield pargo sämitiggelaavâ uđâsmittem oovdân juátkoo. Haldâttâsohjelm mield haldâttâs kunnijât já oovded puoh sämmilij kielâlij já kulttuurlij vuoigâdvuođâi olášume väldimáin huámmášumán aalmugijkoskâsijd sopâmušâid.</p>
<p>– Vuordâ toimâkode pargon lii, ete sämitiggelaavâ nubásmitškuáttoo algâaalmugij vuoigâdvuođâi vuáđuld nuuvt, ete väldih huámmášumán KP-sopâmuš kenigâsvuođâid já kunnijâteh OA olmoošvuoigâdvuotâkomitea adelem čuávdusijd. Suomâ lii čonâdâttâm OA algâaalmugij julgáštus olášutmân já tot kalga oinuđ komitea pargoost, juátká Juuso vuorduinis toimâkode pargoost.</p>
<p>Toimâkode pargon lii valmâštâllâđ tárbulijd nubástusâid sämitiggeest adelum laahân. Toimâkode pargo vuáđđun láá vuáđuvuoigâdvuođah já eres vuáđulaavâ asâttem kenigâsvuođah, Suomâ čaneh aalmugijkoskâsiih olmoošvuoigâdvuotâsopâmušah, OA algâaalmugij vuoigâdvuođâi julgáštus sehe eres rievti já aalmugijkoskâsii rievti ovdánem sehe majemui aaigij ču��vduseh. Sämitige nomâttâm ovdâsteijeeh pargeh ovtâspargo Sämitige stivráin.</p>
<p>Riehtiministeriö asâttij 13.1.2020 pargojuávhu ovdâvalmâštâllâđ sämitiggelaavâ nubásmittem valmâštâllee toimâkode pargo. Pargojuávhu nuurrâm tiäđuh já aiccâmeh láá nurrum <a href="https://api.hankeikkuna.fi/asiakirjat/374663f3-4b21-4774-8fd3-818af2878155/e99bf821-c217-4713-9c48-50f1194a7dd5/MUISTIO_20200612094903.pdf">muštottemčáállusân</a>. Pargojuávhu toimâpaje nuuvâi 31.3.2020.</p>
<p>Sämitiggelaavâ nubásmittem: <a href="https://oikeusministerio.fi/hanke?tunnus=OM002:00/2020">https://oikeusministerio.fi/hanke?tunnus=OM002:00/2020</a></p>
<h5><strong>Lasetiäđuh</strong></h5>
<p>saavâjođetteijee Tuomas Aslak Juuso puh. 040 687 3394, tuomas.juuso(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
