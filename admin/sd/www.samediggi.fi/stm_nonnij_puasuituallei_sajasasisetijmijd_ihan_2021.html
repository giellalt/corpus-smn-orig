<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-53018 post-loop-1 post-parity-odd post-entry-last single-big with-slider post-53018 post type-post status-publish format-standard has-post-thumbnail hentry category-ialattas-ja-vuoigadvuota category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/01/12/stm-nonnij-puasuituallei-sajasasisetijmijd-ihan-2021/?lang=an" rel="bookmark" title="Permanent Link: STM nonnij puásuituállei sajasâšišetijmijd ihán 2021">STM nonnij puásuituállei sajasâšišetijmijd ihán 2021			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Sosiaal- já tiervâsvuotâministeriö nonnij puásuituállei sajanmäksimnáál sajasâšišetiijmij enâmusmeerrin 180 sajasâšišetijmed puásuituállee kuáttá ive 2021. Ive 2020 sajasâšišetiijmij meeri pajedui 120 tijmeest maassâd 200 tiijmán. </strong><a href="https://www.samediggi.fi/2020/11/10/stm-macattij-puasuituallei-sajasasisetiijmij-taasi-ovdii-taasan-samitigge-iavtuttam-sajasasisetiijmij-mere-lasettem-taalaa-taarbu-vastideijee-taasan/?lang=an"><strong>Sämitigge lii iävtuttâm sajasâšišetiijmij mere lasettem tááláá táárbu västideijee táásán ucemustáá 300 tiijmán ivveest.</strong></a></p>



<p>– Sajasâšišetiijmij mere kepidem ij lah mahtengin pyeri äšši. Tääl jo nube ive maŋaluvâi kepideh puásuituállei sajasâšiše mere já ferttip vyerdiđ miärádâs lasemeriruuđâst. Lii saahâ puásuituállee sosiaaltorvoost päärti já puácuvuođâ várás ađai stuorrâ äšši ovtâskâs ulmui, kote sajasâšiše tuođâi taarbâš, kommentist Sämitige saavâjođetteijee Tuomas Aslak Juuso.  </p>



<p><a href="https://stm.fi/-/poronhoitajien-sijaisaputunteihin-tilapainen-muutos?languageId=se_FI">Sosiaal- já tiervâsvuotâministeriö tieđeet,</a> ete sajasâšiše kevttimmere arvâleh ain stuárruđ puátteevuođâst. Tárguttâssân lii uuccâđ lase meriruuđâ, vâi pyehtih macâttiđ sajasâšiše enâmusmere 200 tiijmán nuuvt jotelávt ko máhđulâš ive 2021 ääigi.</p>



<h4 class="wp-block-heading" id="h-pu-suitu-lu-sajas-i-e-u-sild-epit-si-rvusii-sajattuv-st"><strong>Puásuituálu sajasâšiše uásild epitäsiárvusii sajattuvâst</strong></h4>



<p>Puásuituálu lii sajasâšiše uásild epitäsiárvusii sajattuvâst eres eennâmtuáluhaamij iäláttâsâi háárán, tego eennâmtuálu háárán. <a href="http://tilastot.mela.fi/lomitustilastot?sid=55&amp;cid=4&amp;vt=m&amp;v1=19&amp;v2=19&amp;v3=19">Mela luámuttemlovottuv</a> mield eennâmtuáluirâtteijee keevtij ive 2019 koskâmiärálávt 314 tijmed sajasâšiše, ko vuod puásuituállest lii vuoigâdvuotâ tuš 200 tiijmán. Sämitige uáinu mield puásuituállest kalga leđe kevttimnáál ucemustáá 300 sajasâšišetijmed ivveest puácuvuođâ tâi päärti várás.</p>



<p>– Sajasâšišetiijmij meeri lii tergâd, mutâ ij áinoo element sajasâšiše ovtviärdásâšvuođâst. Mun tuáivum sajasâšiše ovdánem toos kulij, ete tot västid puásuituállei tárboid eresláván eellimtiilijn, juátká I värisaavâjođetteijee Anni Koivisto.</p>



<p><a href="https://dokumentit.solinum.fi/samediggi/download/?d=Dokumenttipankki/Aloitteet,%20esitykset,%20lausunnot%20ja%20muut/Esitykset/Toimikausi%202020-2023/Saamelaisk%C3%A4r%C3%A4jien%20esitys%20poronhoitajien%20sijaisavun%20kehitt%C3%A4miseksi.pdf">Kiiđâ 2020 ääigi Sämitigge toimâttij iävtuttâs</a> já savâstâlâi sosiaal- já tiervâsvuođâministeriö sehe Eennâmtuáluirâtteijei iäláttâhlájádâs (MELA) ovdâsteijeiguin puásuituállei sajasâšiššeest já ton oovdedmist. Sämitigge lii puáhtám oovdân huolâs sämmilij puásuituállei sosiaaltorvo olášume, pargoost vaijeem já pargokarrieerij kukkom háárán. Toos lasseen Sämitigge lii iävtuttâm, ete laavâ puásuituállei sajasâšiššeest (1238/2014) kolgâččii uđâsmittiđ tienuuvt, ete tot tähidičij puásuituálleid oovtviärdásii sajattuv eres eennâmtuálu haamij hárjutteijeiguin.</p>



<p>Lasetiäđuid uuccâmmonâttâlmist finnee Eennâmtuáluirâtteijei iäláttâhlájádâsâst: <a href="https://www.mela.fi/">Eennâmtuáluirâtteijei iäláttâhlájádâs Mela</a></p>



<h4 class="wp-block-heading" id="h-laseti-uh"><strong>Lasetiäđuh:</strong></h4>



<p>Saavâjođetteijee Tuomas Aslak Juuso puh. 040 687 3394 / 010 839 3101, tuomas.juuso(at)samediggi.fi</p>



<p>I värisaavâjođetteijee Anni Koivisto puh. 040 415 5969, anni.koivisto(at)samediggi.fi</p>



<p>Iäláttâsčällee Sarita Kämäräinen puh. 010 839 3143 / 040 186 7258, sarita.kamarainen(at)samediggi.fi</p>



<p>Sosiaal- já tiervâsvuođâčällee Anne Länsman-Magga puh. 010 839 3128 / 040 182 9998, anne.lansman-magga(at)samediggi.fi</p>



<p/>



<p>Kove: Tomi Guttorm</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
