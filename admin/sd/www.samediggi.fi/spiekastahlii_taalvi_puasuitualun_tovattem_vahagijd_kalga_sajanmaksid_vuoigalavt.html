<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-55398 post-loop-1 post-parity-odd post-entry-last single-big with-slider post-55398 post type-post status-publish format-standard has-post-thumbnail hentry category-ialattas-ja-vuoigadvuota category-uddaseh-an" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2021/04/07/spiekastahlii-taalvi-puasuitualun-tovattem-vahagijd-kalga-sajanmaksid-vuoigalavt/?lang=an" rel="bookmark" title="Permanent Link: Spiekâstâhlii täälvi puásuituálun tovâttem vahâgijd kalga sajanmäksiđ vuoigâlávt">Spiekâstâhlii täälvi puásuituálun tovâttem vahâgijd kalga sajanmäksiđ vuoigâlávt			<span class="post-format-icon minor-meta"/>	</a></h1></header><div class="entry-content" itemprop="text">
<p><strong>Sämitigge kiäsá ovdâskoddepiäláduvváid čoovčâ 2019 já täälvi 2019-2020 spiekâstâhlii šoŋŋâ-, muotâ- já luándutiilij tovâttem puásuijämimij vuoigâlii sajanmäksimân já puásui-iäláttuv juátkim turviimân.</strong></p>



<p>Čoovčâ 2019 já täälvi 2019-2020 šoŋŋâ- já muotâtileh lijjii <a href="https://www.samediggi.fi/2020/08/27/spiekastahlii-taalvi-puasuitualun-tovattem-vahagaid-kalga-kavnad-cuavdus/?lang=an">Luánduriggodâhkuávdáá čielgiittâs mield tuođâi spiekâstâhliih já puásuituálun eromâš vaigâdeh</a>. Palgâsij ovtâstus toohâm árvustâllâm mield puásuituálun šoddâm táápuh láá 23 miljovn eurod já vahâgij vaikuttâs juáhás suulân neelji ive áigádâhân.</p>



<p>– Ääši kieđâvuššâm lii pištám staatâ tääsist merettes kuhháá já puásuiulmuuh vyerdih ain tiäđu vaahâgruuđâ meereest já tast, ete ááiguh-uv sajanmäksiđ šoddâm vahâgijd ubânâsân, iätá Sämitige II värisaavâjođetteijee Leo Aikio.</p>



<p>Lii čielgâs, ete puásuituálun lii šoddâm puásuivaahâglaavâst uáivildum vaahâg já tom puáhtá lyetittettee naalijn tuođâštiđ Luánduriggodâhkuávdáá čielgiittâsâst, palgâsij ruttâtuálust sehe jáámmám poccui meereest. Lii meid čielgâs, ete taan ive lasseen puásuituálun puátih ain lase vahâgeh aainâs kyevti čuávuváá ive ääigi, ko vyesi- já njuovvâmpuáhtuseh vuáláneh čielgâsávt.</p>



<p>– Mun lam uáli huolâstum ruttâmeereest, mon čuosâtteh máhđulijd sajanmávssoid, sehe jiešvástádâsoosijn, moh lohtâseh sajanmávssoid. Puásuituálun šoddâm vahâgij sajanmáávsu kalga čujottiđ vuoigâlávt puoh puásuiomâsteijeid, kiäh láá killám puásuivaahâglaavâ miäruštâllâm vaahâg, juátká Aikio.</p>



<p>Sämitige mield puásuituálun šoddâm vahâgijd kolgâččij hiävulijn oosijn heiviittiđ almolâš vaahâgruttâriävtálijd prinsiipijd, moid kulá eereeb iärrán tot, ete šoddâm vaahâg sajanmáksoo ollásávt. Sämitigge lii iävtuttâm eennâm- já meccituáluministeriön, ete vahâgij sajanmäksim várás keččâleh sehe taan puásuituáluihán 2020-2021 ete čuávuváá puásuituáluihán 2021-2022 visásmittiđ EU mieđettem pajerääji mield 10 miljovn eurod (ohtsis 20 milj. €).</p>



<p>Puásuivaahâglaavâ 1 § mield laavâ tárguttâssân lii išediđ puásuituálu tuáimeid cevziđ vijđes já vyerdimettum puásuituálun čuáccám vahâgijn. Puásuivaahâglaavâ ovdâpargoi mield lavváin lii tárguttâs toohâđ máhđulâžžân monâttâllâm, moin puávtáččij jotelávt katastrof maŋa väldiđ anon sajanmäksimsysteem, moin puávtáččij turviđ iäláttuv jotkum.</p>



<p>Sämitigge já eennâm- já meccituáluministeriö olášuttii 30.3.2021 sämitiggelaavâ 9 § miäldásij ráđádâlmijd puásuituálun šoddâm vahâgijn já toi sajanmäksimist.</p>



<ul><li><a href="https://dokumentit.solinum.fi/samediggi/download/?d=dokumenttipankki/aloitteet_esitykset_lausunnot_ja_muut/esitykset/toimikausi_2020-2023/saamelaisk%C3%A4r%C3%A4jien_vetoomus_eduskuntapuolueille_porovahinkolain_mukaisten_korvausten_maksamiseksi.pdf">Sämitige áánnum laavâ puásuituálu teeivâm vahâgij sajanmäksimist (987/2011)</a> suomâkielân</li><li><a href="https://dokumentit.solinum.fi/samediggi/download/?d=dokumenttipankki/aloitteet_esitykset_lausunnot_ja_muut/esitykset/toimikausi_2020-2023/sak%C3%A4_esitys_porovahinkojen_oikeudenmukaiseksi_korvaamiseksi_mmm.pdf">Sämitige iävtuttâs puásuivahâgij vuoigâlii sajanmäksim várás</a> suomâkielân</li></ul>



<h4 class="wp-block-heading" id="h-laseti-uh"><strong>Lasetiäđuh:</strong></h4>



<p>II värisaavâjođetteijee Leo Aikio puh. 040 621 6505, leo.aikio(at)samediggi.fi</p>



<p>Má. lahâčällee Sarita Kämäräinen puh. 040 186 7258, sarita.kamarainen(at)samediggi.fi</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
