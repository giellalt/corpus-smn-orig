<html>
  <body><main class="content units av-content-small alpha  av-blog-meta-author-disabled av-blog-meta-comments-disabled av-blog-meta-category-disabled" role="main" itemscope="itemscope" itemtype="https://schema.org/Blog">

                    <article class="post-entry post-entry-type-standard post-entry-70285 post-loop-1 post-parity-odd post-entry-last single-big with-slider post-70285 post type-post status-publish format-standard has-post-thumbnail hentry category-uddaseh-an category-uddaseh-saami-kielaaasijn" itemscope="itemscope" itemtype="https://schema.org/BlogPosting" itemprop="blogPost"><div class="blog-meta"/><div class="entry-content-wrapper clearfix standard-content"><header class="entry-content-header"><h1 class="post-title entry-title " itemprop="headline">	<a href="https://www.samediggi.fi/2022/10/19/aalmugijkoskasas-kielaokko-24-30-10-2022/?lang=an" rel="bookmark" title="Permanent Link: Aalmugijkoskâsâš Kielâokko 24.-30.10.2022">Aalmugijkoskâsâš Kielâokko 24.-30.10.2022			<span class="post-format-icon minor-meta"/>	</a></h1></header><div class="entry-content" itemprop="text">
<p>Kielâokko kiddee huámmášume sämikieláid tääl niäljád tove maŋaluvâi. Sämitigeh Ruotâst, Taažâst já Suomâst kočoh puohâid uásálistiđ taan ohtsii tooimân páihálii, kuávlulii já aalmugijkoskâsii tääsist. Ulmen lii, ete sämikielah kullojeh, uáinojeh já toh kiävttojeh ohtsâškode puoh suorgijn Kielâoho ääigi. Kielâokko uárnejuvvoo ohhoost 43, 24.–30 roovvâdmáánu.</p>



<p>Kielâokko šoodâi Ovtâstum aalmugij (OA) algâaalmugkielâi ive ääigi (IYIL 2019). Tääl OA lii nomâttâm love ive paje 2022–2032 algâaalmugkielâi ihelohheen, the International Decade of Indigenous Languages (IDIL). Ihelohe kalga movtijdittiđ toimáid siäiluttiđ, suojâliđ já ovdediđ maailm puoh uccâ kielâid.</p>



<p>Ohtsâš Kielâoho já algâaalmugkielâi ihelove lekkâmjuhle tuálloo 23. roovvâdmáánu Snåasest, Taažâst. Lekkâmjuhlijd uásálist Suu Majesteet Taažâ Kunâgâs Harald V. Lasseen uásálisteh Ruotâ Sämitige stiivrâ saavâjođetteijee, Taažâ Sämitige president já Suomâ Sämitige saavâjođetteijee já Taažâ Kieldâjá kuávluminister. Kielâoho lekkâmeh, moh tuállojeh jyehi ive pirrâ Säämi, láá merkkâ ohtsii juhlom já sämikielâi uáinojeijee toohâm aalgâtmân oles Säämist.</p>



<blockquote class="wp-block-quote"><p><strong><a href="https://www.samediggi.fi/wp-content/uploads/2022/10/Kielaokko.pdf">Luuvâ tiäđáttâs täst</a></strong></p></blockquote>



<p>Tiäđuh tábáhtusâin pirrâ Säämi, Kielâoho ääigi kiävtust orroo designist já eres materiaalist, mii kiävttoo, láá <a href="https://giellavahkku.org/smn/"><strong>www.giellavahkku.org</strong></a></p>



<p>Kielâoho puáhtá čuávvuđ meid sosiaallijn mediain hashtagij vievâst:</p>



<p>Maadâsämikielâ: #gïelevåhkoe<br/>Umesämikielâ: #giällavahkkuo<br/>Pittáámsämikielâ: #giellavahkko<br/>Julevsämikielâ: #giellavahkko<br/>Tavesämikielâ: #giellavahkku<br/>Anarâškielâ: #kielâokko<br/>Nuorttâlâškielâ: #ǩiõllneä’ttel</p>
</div><div class="post_delimiter"/></div><div class="post_author_timeline"/></article><div class="single-big"/>
				<!--end content-->
				</main>

				</body>
</html>
